

Enoch II




ክፍል ፷፪።

ወከመዝ አዘዘ እግዚእ ለነገሥት ወለአዚዛን ወለልዑላን 
ወለእለ የኀድርዋ ለምድር ወይብል ክሥቱ አዕይንቲክሙ 
ወአንሥኡ አቅርንቲክሙ እመ ትክሉ አእምሮቶ ለኅሩይ። 
ወነበረ እግዚአ መናፍስት ዲበ መንበረ ስብሐቲሁ ወመንፈሰ 
ጽድቅ ተክዕወ ዲቤሁ ወነገረ አፉሁ ይቀትል ኵሎ ኃጥአነ 
ወኵሎ ዐማፅያነ ወእምገጹ ይትኀጐሉ። 
ወይቀውሙ በይእቲ ዕለት ኵሎሙ ነገሥት ወአዚዛን ወልዑላን 
ወእለ ይእኅዝዋ ለየብስ ወይሬእይዎ ወያአምርዎ ከመ ይነብር 
ዲበ መንበረ ስብሐቲሁ ወጻድቃን በጽድቅ ቅድሜሁ ይትኴነኑ 
ወነገረ በክ አልቦ ዘይትበሀል በቅድሜሁ። 
ወይመጽእ ዲቤሆሙ ሕማም ከመ ብእሲት እንተ ውስተ ማሕመም 
ወየዐፅባ ወሊድ ሶበ ይመጽእ ወልዳ በአፈ ማኅፀን 
ወተዐፅብ በወሊድ። 
ወይሬእዩ መንፈቆሙ ለመንፈቆሙ ወይደነግፅ ወያቴሕቱ ገጾሙ 
ወይእኅዞሙ ሕማም ሶበ ይሬእይዎ ለዝኩ ወልደ ብእሲት እንዘ 
ይነብር ዲበ መንበረ ስብሐቲሁ። 
ወይሴብሕዎ ወይባርክዎ ወያሌዕልዎ ነገሥት አዚዛን ወኵሎሙ 
እለ ይእኅዝዋ ለምድር ለዘይመልክ ኵሎ ዘኅቡእ። 
እስመ እምቅድም ኅቡአ ኮነ ወልደ እጓለ እመሕያው 
ወዐቀቦ ልዑል በቅድመ ኀይሉ ወከሠቶ ለኅሩያን። 
ወይዘራእ ማኅበረ ቅዱሳን ወኅሩያን ወይቀውሙ በቅድሜሁ 
ኵሎሙ ኅሩያን በይእቲ ዕለት። 
ወይወድቁ ኵሎሙ ነገሥት አዚዛን ወልዑላን ወእለ ይመልክዋ 
ለየብስ በቅድሜሁ በገጾሙ ወይሰግዱ ወይሴፈውዎ ለዝኩ 
ወልደ እጓለ እመሕያው ወያስተበቍዕዎ ወይስእሉ ምሕረተ 
እምኀቤሁ። 
ወያጔጕዖሙ እንከ ውእቱ እግዚአ መናፍስት ከመ ያፍጥኑ 
ወይፃኡ እምቅድመ ገጹ ወገጾሙ ይመልእ ኀፍረተ ወጽልመተ 
ይትዌሰክ ገጾሙ።
ወይትሜጠውዎሙ መላእክተ መቅሠፍት ከመ ይትፈደዩ 
እምኔሆሙ ዘገፍእዎሙ ለደቂቁ ወለኅሩያነ ዚአሁ። 
ወይከውኑ አርአያ ለጻድቃን ወለኅሩያነ ዚአሁ ቦሙ 
ይትፌሥሑ እስመ መዐቱ ለእግዚአ መናፍስት ዲቤሆሙ ታአርፍ 
ወመጥባሕቱ ለእግዚአ መናፍስት ትሰክር እምኔሆሙ።
ወጻድቃን ወኅሩያን ይድኅኑ በይእቲ ዕለት ወገጾሙ ለኃጥኣን 
ወለዐማፅያን ኢይሬእዩ እምይእዜ። 
ወእግዚአ መናፍስት ዲቤሆሙ የኀድር ወምስለ ዝኩ ወልደ 
እጓለ እመሕያው የኀድሩ ወይበልዑ ወይሰክቡ ወይትነሥኡ 
ለዓለመ ዓለም። 
ወተንሥኡ ጻድቃን ወኅሩያን እምድር ወኀደጉ አትሕቶ ገጾሙ 
ወለብሱ ልብሰ ሕይወት። 
ወውእቱ ይከውን ልብሰ ሕይወት በኀበ እግዚአ መናፍስት 
ወአልባሲክሙኒ ኢይበልዩ ወስብሐቲክሙ ኢየኀልቅ በቅድመ 
እግዚአ መናፍስት።




