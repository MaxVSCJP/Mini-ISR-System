




Ascension of Isaiah





ክፍል ፫።

ወበልኪራ ለበወ ወርእየ መካነ ኢሳይያስ ወዘነቢያት ዘእለ  
ምስሌሁ እስመ ውእቱ ይነብር በብሔር ዘቤተ ልሔም ወተጸምዶ  
ለምናሴ፤ ወውእቱ ይትኔበይ ሕሰተ በእየሩሳሌም ወብዙኃን  
እምኢየሩሳሌም እለ ኀበሩ ምስሌሁ ወውእቱሰ እምሰማርያ ውእቱ።  
ወኮነ በዘ መጽአ አለገር ዘጋር ንጉሠ አሶርያ ወፄወዋ  
ለሰማርያ ወነሥአ ተስዓቲሁ ሕዝበ በፄዋ ወወሰዶሙ ውስተ  
በሓውርተ ሜዶን ወአፍላገ ጠዞን ዝውእቱ ወሬዛ ተሀጥአ 
ወመጽአ ኢየሩሳሌም በመዋዕለ ሕዝቅያስ ንጉሠ ይሁዳ ወኢሖረ በፍኖተ  
አቡሁ ዘሰማርያ እስመ ሕዝቅያስሃ ይፈርህ፣ ወተረክበ በመዋዕለ  
ሕዝቅያስ እንዘ ይትናገር ነገራት ዐመፃ በኢየሩሳሌም  
ወአስተዋደይዎ ደቀ ሕዝቅያስ ወተኀጥአ ብሄረ ቤተ ልሔም  
ወአእመነ[።።።]። ወአስተዋደዮ በልኪራ ለኢሳይያስ ወለነቢያት እለ  
ምስሌሁ እንዘ ይብል እሳይያስ ወእለ ምስሌሁ ይትኔበዩ ላዕለ 
ኢየሩሳሌም ወላዕለ አህጉረ ይሁዳ ከመ ይማስና ወብንያምኒ ከመ የሐውር  
በፄዋ ወላዕሌከኒ እግዚኦ ንጉሥ ከመ በመልገብት  
ወበመዋቅሕተ ኀፂን ተሐውር፤ ወእሙንቱሰ ሐሰተ ይትኔበዩ  
ለእስራኤል ወይሁዳ። ወለሊሁ ኢሳይያስ ይቤ እሬኢ ፈድፋደ እሙሴ  
ነቢይ፤ ወሙሴሰ ይቤ አልቦ ብእሲ ዘይሬእዮ ለእግዚአብሔር 
ወየሐዩ ወኢሳይያስ ይቤ አነ ርኢክዎ ለእግዚአብሔር ወነዋ ሕያው አነ። 
ንጉሥ አእምርኬ ከመ ነቢያተ ሐሰት እሙንቱ፤ ወለኢየሩሳሌምኒ ሰዶም  
ሰመያ ወለመላእክተ ይሁዳኒ ወኢየሩሳሌም ሕዝበ ገሞራ  
ረሰዮሙ። ወብዙኀ አስተዋደዮ ለኢሳይያስ ወለነቢያት በኀበ  
ምናሴ። ወነበረ ብልያር ውስተ ልበ ምናሴ ወውስተ ልበ መላእክተ  
ይሁዳ ወብንያም ወዘኅፅዋን ወዘመምክራነ ንጉሥ። ወአደሞ  
ፈድፋደ ነገረ ብልኪራ ወፈነወ ወአሐዞ ለኢሳይያስ።



