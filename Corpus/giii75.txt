

Enoch III




ክፍል ፸፭።

ወመራኅያኒሆሙ ለአርእስተ አእላፍ እለ ዲበ 
ኵሉ ፍጥረት ወዲበ ኵሉ ከዋክብት 
ወምስለ ፬ እለ ይትዌሰኩ ወኢይትሌለዩ 
እምንባሮሙ በከመ ኵሉ ሐሳበ ዓመት 
ወእሉ ይትቀነዩ ፬ መዋዕለ እለ 
ኢይትሐሰቡ በሐሳበ ዓመት።
ወበእንቲአሆሙ ይጌግዩ ቦሙ ሰብእ እስመ 
እሙንቱ ብርሃናት ይትቀነዩ በጽድቅ በምንባረ 
ዓለም ፩ በቀዳሚ ኆኅት ወ ፩ በሣልስ 
ኆኅት ወ ፩ በራብዕ ኆኅት ወ ፩ በሳድስ 
ኆኅት ወይትፌጸም ጥንቃዌ ዓለም በበ ፫፻ ወ ፰ ወ ፬ 
መንበረ ዓለም።
እስመ ለትእምርት ወለአዝማን ወለዓመታት ወለመዋዕል 
አርአየኒ ኡርኤል መልአክ ዘአንበሮ እግዚአ 
ስብሐት ዘለዓለም ዲበ  ኵሎሙ ብርሃናተ 
ሰማይ በሰማይ ወበዓለም ከመ ይምልኩ 
በገጸ ሰማይ ወይትረአዩ ዲበ ምድር 
ወይኩኑ መራኅያነ ለመዓልት ወለሌሊት ፀሐይ 
ወወርኅ ወከዋክብት ወኵሉ ቅንየታት እለ 
የአውዱ በኵሎሙ ሰረገላተ ሰማይ።
ከመዝ ፲ ወ ፪ ኀዋኅወ ርኅዋተ 
አርአየኒ ኡርኤል በክበበ ሰረገላት ዘጸሐይ 
በሰማይ እለ እምኔሆሙ ይወጽኡ እገሪሃ 
ለጸሐይ ወእምኔሆሙ ይወጽእ ሞቅ ዲበ 
ምድር ሶበ ይትረኀዉ በአዝማን እለ 
እሙራን ቦሙ።
ወለነፋሳት ወለመንፈሰ ጠል ሶበ ይትረኀዉ 
በአዝማን ርኅዋተ በሰማያት ዲበ አጽናፍ።
፲ ወ ፪ ኀዋኅወ ርኢኩ በሰማይ 
በአጽናፈ ምድር እለ እምኔሆሙ ይወጽኡ 
ፀሐይ ወወርኅ ወከዋክብት ወኵሉ ግብራተ 
ሰማይ እምነ ምሥራቅ ወእምነ ምዕራብ።
ወመሳክው ርኅዋት ብዙኃት እምፀጋሙ ወእምየማኑ 
ወአሐቲ መስኮት በዘመነ ዚአሃ ታመውቅ 
ሞቀ ዘከመ እልኩ ኀዋኅው እለ 
ይወጽኡ እምኔሆሙ ከዋክብት በከመ አዘዞሙ 
ወእለ ቦሙ የዐርቡ በከመ ኍልቆሙ።
ወርኢኩ ሰረገላተ በሰማይ እንዘ ይረውፁ 
በዓለም እመልዕልቶሙ ወእመትሕቶሙ ለእልኩ ኀዋኅው 
እለ ቦሙ ይትመየጡ ከዋክብት እለ ኢየዐርቡ።
ወ ፩ የዐብዮሙ ለኵሎሙ ወውእቱ የአውድ 
ለኵሉ ዓለም።




