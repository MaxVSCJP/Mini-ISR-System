

Enoch II




ክፍል ፷፰።

ወእምድኅረዝ ወሀበኒ ትእምርተ ኵሎሙ ኅብኣት በመጽሐፍ 
እምሔውየ ሄኖክ ወምሳልያተ ዘተውህባ ሎቱ ወደመሮሙ ሊተ 
በነገረ መጽሐፍ ዘምሳሌ። 
ወበይእቲ ዕለት አውሥኦ ቅዱስ ሚካኤል እንዘ ይብል ለሩፋኤል 
ኀይሉ ለመንፈስ ይመስጠኒ ወያምዕዐኒ ወበእንተ ዕፀቡ 
ለኵነኔ እንተ ኅቡኣት ለኵነኔ መላእክት መኑ ውእቱ 
ዘይክል ተዐግሦተ ዕፁበ ለእንተ ተገብረት ኵነኔ 
ወነበረት ወይትመሰዉ በቅድሜሃ። 
ወአውሥአ ካዕበ ወይቤሎ ቅዱስ ሚካኤል ለሩፋኤል መኑ 
ውእቱ ዘኢያረኀርኅ ልቦ ዲቤሃ ወኢይትሀወክ ኵልያቲሁ 
እምዛቲ ቃል፤ ኵነኔ ወፅአት ዲቤሆሙ እምኔሆሙ 
ዘአውፅእዎሙ ከመዝ። 
ወኮነ ሶበ ቆመ በቅድመ እግዚአ መናፍስት ወከመዝ ይቤሎ 
ቅዱስ ሚካኤል ለሩፋኤል ወኢይከውን ሎሙ በውስተ ዐይነ 
እግዚእ እስመ እግዚአ መናፍስት ተምዕዖሙ እስመ በአምሳለ 
እግዚእ ይገብሩ።
በእንተዝ ይመጽእ ላዕሌሆሙ ኵነኔ ዘኅቡእ ለዓለመ ዓለም  
እስመ ኢመልአክ ወኢብእሲ ኢይትሜጠው መክፈልቶ አላ እሙንቱ 
ባሕቲቶሙ ተመጠዉ ኵነኔ ዚአሆሙ ለዓለመ ዓለም። 




