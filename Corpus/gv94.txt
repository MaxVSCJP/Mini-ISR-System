

Enoch V




ክፍል ፺፬።
 
ወይእዜኒ እብለክሙ ደቂቅየ አፍቅርዋ ለጽድቅ ወባቲ ሑሩ 
እስመ ፍናዋተ ጽድቅ ይደሉ ይትወከፍዎሙ ወፍናዋተ ዐመፃ 
ፍጡነ ይትሐጐሉ ወየሐፅፁ። 
ወለሰብእ እሙራን እምትውልድ ይትከሠቱ ፍናዋተ ግፍዕ ወሞት 
ወይርኅቁ እምኔሆሙ ወኢይተልውዎሙ።
ወይእዜኒ ለክሙ እብል ለጻድቃን ኢትሑሩ በፍኖት እኩይ 
ወግፍዕ ወኢበፍናዋተ ሞት ወኢትቅረብ ኀቤሆሙ ከመ 
ኢትትሐጐሉ። 
አላ ፍቅዱ ወኅረዩ ለክሙ ጽድቀ ወሕይወተ ኅሪተ ወሑሩ 
በፍናዋተ ሰላም ከመ ትሕየዉ ወትደለዉ። 
ወትእኅዙ በሕሊና ልብክሙ ወኢይደምሰስ ነገርየ እምልብክሙ 
እስመ አአምር ከመ ያሜክርዎሙ ኃጥኣን ለሰብእ ከመ 
ይግበሩ ጥበበ እኩየ ወኵሉ መካን ኢይትረከብ ላቲ ወኵሉ 
መከራ ኢየሐፅፅ። 
አሌ ሎሙ ለእለ የሐንጽዋ ለዐመፃ ወለግፍዕ ወይሳርርዋ 
ለጕሕሉት እስመ ፍጡነ ይትነሠቱ ወአልቦሙ ሰላም። 
አሌ ሎሙ ለእለ የሐንጹ አብያቶሙ በኀጢአት እስመ 
እምኵሉ መሰረቶሙ ይትነሠቱ ወበሰይፍ ይወድቁ ወእለ 
ያጠርይዎ ለወርቅ ወለብሩር በኵነኔ ፍጡነ ይትሐጐሉ። 
አሌ ለክሙ አብዕልት እስመ ዲበ ብዕልክሙ ተወከልክሙ 
ወእምነ ብዕልክሙ ትወጽኡ እስመ ለልዑል ኢተዘከርክምዎ 
በመዋዕለ ብዕልክሙ። 
ገበርክምዋ ለጽርፈት ወለዐመፃ ወድልዋነ ኮንክሙ ለዕለተ 
ክዕወተ ደም ወለዕለተ ጽልመት ወለዕለተ ኵነኔ ዐባይ። 
ከመዝ እብል አነ ወአየድዐክሙ ከመ ይገፈትዐክሙ ዘፈጠረክሙ 
ወዲበ ድቀትክሙ ኢይከውን ምሕረት ወፈጣሪክሙ ይትፌሣሕ 
በሐጕልክሙ። 
ወጻድቃነ ዚአክሙ በእማንቱ መዋዕል ይከውኑ ጽእለተ ለኃጥኣን 
ወለረሲዓን።




