

Enoch I:1




ክፍል ፮። 
1 ወኮነ እምዘ በዝኁ ውሉደ ሰብእ በእማንቱ መዋእል ተወልደ
ሎሙ አዋልድ ሠናያት ወላህያት። 2ወርእዩ ኪያሆን መላእክት ውሉደ
ሰማያት ወፈተውዎን ወይቤሉ በበይናቲሆሙ ንዑ ንኅረይ ለነ አንስተ እምውሉደ
ሰብእ 3 ወንለድ ለነ ውሉደ። ወይቤሎሙ ስምያዛ ዘውእቱ መልአኮሙ
እፈርህ ዮጊ 4 ኢትፈቅዱ ይትገበር ዝንቱ ግብር ወእከውን አነ ባሕቲትየ
ፈዳዪሃ ለዛቲ ኅጢአት ዐባይ። ወአውሥኡ ሎቱ ኵሎሙ ወይቤሉ መሐላ ንምሐል
ኵልነ ወንትዋገዝ በበይናቲነ ከመ 5 ኢንሚጣ ለዛቲ ምክር ወንግበራ
ለዛቲ ምክር ግብረ። አሜሃ መሐሉ ኵሎሙ ኅቡረ ወአውገዙ ኵሎሙ 6
በበይናቲሆሙ ቦቱ ወኮኑ ኵሎሙ ፪፻። ወወረዱ ውስተ አርዲስ ዝውእቱ
ድማሑ ለደብረ አርሞን ወጸውዕዎ ለደብረ አርሞን እስመ መሐሉ ቦቱ 7
ወአውገዙ በበይናቲሆሙ። ወዝንቱ አስማቲሆሙ ለመላእክቲሆሙ ስምያዛ ዘውእቱ
መልአኮሙ ኡራኪበራሜኤል አኪበኤል ጣሚኤል ራሙኤል ዳንኤል ኤዜቄኤል ሰራቁያል
8 አሳኤል አርምርስ በጥረአል አናንኢ ዘቄቤ ሰምሳዌኤል ሰርተኤል ጡርኤል
ዮምያኤል አራዝያል። እሉ እሙንቱ ሀበይቶሙ ለ፪፻ መላእክት ወባዕዳን ኵሉ
ምስሌሆሙ።  


