

Enoch V




ክፍል ፺፭።

መኑ ይሁበኒ አዕይንትየ ከመ ይኩና ደመና ማይ ወእብኪ 
ዲቤክሙ ወእክዐው አንብዕየ ከመ ደመና ማይ ወአዕርፍ 
እምኀዘነ ልብየ። 
መኑ ወሀበክሙ ከመ ትግበሩ ጽልዐ ወእከየ ወይርከብክሙ 
ለኃጥኣን ኵነኔ።ኢትፍርሁ ጻድቃን እምኃጥአን እስመ ካዕበ 
ያገብኦሙ እግዚአብሔር ውስተ እዴክሙ ከመ ትግበሩ ላዕሌሆሙ 
ኵነኔ በከመ ፈቀድክሙ። 
አሌ ለክሙ እለ ታወግዙ ግዘታተ ከመ ኢትፍትሑ ወፈውስ 
ርኁቅ እምኔክሙ በእንተ ኀጢአተ ዚአክሙ። 
አሌ ለክሙ እለ ትፈድዩ እኩየ ለቢጽክሙ እስመ ትትፈደዩ 
በከመ ምግባሪክሙ። 
አሌ ለክሙ ለሰማዕታተ ሐሰት ወለእለ ይደልውዋ ለዐመፃ 
እስመ ፍጡነ ትትሐጐሉ። 
አሌ ለክሙ ለኃጥኣን እስመ ለጻድቃን ትሰድድዎሙ እስመ አንትሙ 
ትትሜጠዉ ወትሰደዱ እለ ዐመፃ ወይጸንዕ በላዕሌክሙ 
አርኡተ ዚአሆሙ።




