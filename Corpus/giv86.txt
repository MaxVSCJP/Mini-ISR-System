

Enoch IV




ክፍል ፹፮።

ወካዕበ ርኢኩ በአዕይንትየ እንዘ እነውም ወርኢኩ ሰማየ 
መልዕልተ ወነዋ ፩ ኮከብ ወድቀ እምሰማይ ወይትሌዐል 
ወይበልዕ ወይትረዐይ ማእከለ እልኩ አልህምት። 
ወእምዝ ርኢኩ አልህምተ ዐቢያነ ወጸሊማነ ወናሁ ኵሎሙ 
ወለጡ ምዕያሞሙ ወምርዓዮሙ ወአጣዕዋሆሙ ወአኀዙ የዓውይዉ 
፩ ምስለ ካልኡ።
ወካዕበ ርኢኩ በራእይ ወነጸርክዎ ለሰማይ ወነዋ ርኢኩ 
ከዋክብተ ብዙኃነ ወወረዱ ወተገድፉ እምሰማይ ኀበ ዝኩ 
ኮከብ ቀዳማዊ ወማእከለ እልኩ ጣዕዋ ወአልህምት ኮኑ 
ምስሌሆሙ ይትረዐዩ ማእከሎሙ። 
ወነጸርክዎሙ ወርኢኩ ወነዋ ኵሎሙ አውፅኡ ኀፍረታቲሆሙ 
ከመ አፍራስ ወአኀዙ ይዕርጉ ዲበ እጐላተ አልህምት 
ወፀንሳ ኵሎን ወወለዳ ነጌያተ ወአግማለ ወአዕዱገ። 
ወኵሎሙ አልህምት ፈርህዎሙ ወደንገፅ እምኔሆሙ ወአኀዙ 
እንዘ ይኔዝሩ በስነኒሆሙ ወይውሕጡ ወይወግኡ በአቅርንቲሆሙ። 
ወአኀዙ እንከ ይብልዕዎሙ ለእኩ አልህምት ወነዋ ኵሎሙ 
ውሉደ ምድር አኀዙ ይርዐዱ ወያድለቅልቁ እምኔሆሙ ወይንፍጹ።




