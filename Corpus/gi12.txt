

Enoch I:1




ክፍል ፲፪። 

ወእምቅድመ ኵሉ ነገር ተከብተ ሄኖክ ወአልቦ 
ዘየአምሮ እምውሉደ ሰብእ በኀበ ተከብተ ወኅበ 
ሀሎ ወምንተ ኮነ። 
ወኵሉ ግብሩ ምስለ ቅዱሳን ወምስለ ትጉሃን 
በመዋዕለ ዚአሁ። 
ወአነ ሄኖክ ኮንኩ እባርኮ ለእግዚእ ዐቢይ 
ወለንጉሠ ዓለም ወናሁ ትጉሃን ይጼውዑኒ ሊተ 
ለሄኖክ ጸሓፊ ወይቤሉኒ። 
ሄኖክ ጸሓፌ ጽድቅ ሑር አይድዕ ለትጉሃነ ሰማይ 
እለ ኀደጉ ሰማየ ልዑለ ወምቅዋመ ቅዱሰ 
ዘለዓለም ወምስለ አንስት ማሰኑ ወገብሩ ዘከመ 
ይገብሩ ውሉደ ሰብእ ወነሥኡ ሎሙ አንስተ ወማሰኑ 
ዐቢየ ሙስና በዲበ ምድር። 
ወኢይከውን ሎሙ በዲበ ምድር ሰላም ወኅድገተ ኀጢአት 
እስመ ኢይትፌሥሑ በውሉዶሙ። 
ቀትለ ፍቁራኒሆሙ ይሬእዩ ወዲበ ሐጕለ ውሉዶሙ 
ይግዕሩ ወይስእሉ ለዓለም ወኢይከውን ሎሙ ምሕረት 
ወኢሰላም። 



