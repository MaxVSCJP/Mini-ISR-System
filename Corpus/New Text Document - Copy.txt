			ብሉይ ኪዳን
			ሰመንቱ ብሔረ ኦሪት
			ወመጽሐፈ ኩፋሌ።
			ተኅትመ በ፲ወ፱፻፶፭ ዓመተ ምሕረት።

			ተኅትመ ብትዕይንተ አሥመራ
			በኮከበ ጽባሕ ቤተ ማኅተም
			ዘማኅበረ ሐዋርያት ፍሬ ሃይማኖት።
			እለ የኅትሙ መጻሕፍተ ቅዱሳተ።
			ብሉይ ኪዳን
			ኦሪት ዘልደት			ኦሪት ዘዳግም
			ኦሪት ዘጸአት			ኦሪት ዘኢያሱ
			ኦሪት ዘሌዋውያን			ኦሪት ዘመሳፍንት
			ኦሪት ዘኁልቍ			ኦሪት ዘሩት
					መጽሐፈ ኩፋሌ።
	በ፲ወ፱፻፶ወ፭ ዓመተ ምሕረት በ፴ወ፪ ዓመተ መንግሥቱ ለቀዳማዊ ኃይለ ሥላሴ ንጉሠ ነገሥት ዘኢትዮጵያ ወበመዋዕለ ሢመቱ ለብፁዕ ወቅዱስ ርእሰ ሊቃነ ጳጳሳት ወፓትርያርክ ዘኢትዮጵያ አባ ባስልዮስ።
				ኦሪት ዘልደት
				ምዕራፍ ፩።
፩ በቀዳሚ ገብረ እግዚአብሔር ሰማየ ወምድረ። ፪ ወምድርሰ ሀለወት እምትካት ዕራቃ ወኢታስተርኢ ወኢኮነት ድሉተ ወጽልመት መልዕልተ ቀላይ ወመንፈሰ እግዚአብሔር ይጼልል መልዕልተ ማይ። ፫ ወይቤ እግዚአብሔር ለይኩን ብርሃን ወኮነ ብርሃን። ፬ ወርእዮ እግዚአብሔር ለብርሃን ከመ ሠናይ ውእቱ ወፈለጠ እግዚአብሔር ማእከለ ብርሃን ወማእከለ ጽልመት። ፭ ወሰመዮ እግዚአብሔር ለብርሃን ዕለተ ወለጽልመት ሌሊተ ወኮነ ሌሊተ ወጸብሐ ወኮነ አሐደ ዕለተ። ፮ ወይቤ እግዚአብሔር ለይኩን ጠፈር ማእከለ ማይ ከመ ይፍልጥ ማእከለ ማይ ወማይ ወኮነ ከማሁ ፡ ፯ ወገብረ እግዚአብሔር ጠፈረ ወፈለጠ እግዚአብሔር ማእከለ ማይ ዘመልዕልተ ጠፈር ወማእከለ ማይ ዘመትሕተ ጠፈር። ፰ ወሰመዮ እግዚአብሔር ለውእቱ ጠፈር ሰማይ ወርእየ እግዚአብሔር ከመ ሠናይ ወኮነ ሌሊተ ወጸብሐ ወኮነ ክልኤተ ዕለተ። ፱ ወይቤ እግዚአብሔር ለይትጋባእ ማይ ዘመትሕተ ሰማይ ውስተ አሐዱ እምካን ወያስተርኢ የብስ ወኮነ ከማሁ፥ ወተጋብአ ማይ ውስተ ምእላዲሁ ወአስተርአየ የብስ። ፲ ወሰመዮ እግዚአብሔር ለየብስ ምድረ ወለምእላዲሁ ለማይ ሰመዮ ባሕረ ወርእየ እግዚአብሔር ከመ ሠናይ። ፲፩ ወይቤ እግዚአብሔር ለታብቍል ምድር ሐመልማለ ሣዕር ዘይዘራእ በበዘርኡ ወበበዘመዱ ወበበአርአያሁ ወዕፀ ዘይፈሪ ወይገብር ፍሬሁ ዘእምውስቴቱ ዘርእ ዘይወጽእ ወዘይከወን በበዘመዱ ዲበ ምድር ወኮነ ከማሁ። ፲፪ ወአውጽአት ምድር ሐመልማለ ሣዕር ዘይዘራእ በበዘርኡ ወበበዘመዱ ወበበአርአያሁ ወዕፀ ዘይፈሪ ወይገብር ፍሬሁ ዘእምውስቴቱ ዘርእ ዘይወጽእ በበዘመዱ መልዕልተ ምድር፥ ወርእየ እግዚአብሔር ከመ ሠናይ። ፲፫ ወኮነ ሌሊተ ወጸብሐ ወኮነ ሠለስተ ዕለተ። ፲፬ ወይቤ እግዚአብሔር ለይኩኑ ብርሃናት ውስተ ጠፈር ሰማይ ከመ ያብርሁ ዲበ ምድር፤ ወይፍልጡ ማእከለ ዕለት ወማእከለ ሌሊት ወይኩኑ ለትእምርታት ወለአዝማናት ወለመዋዕላት ወለዓመታት። ፲፭ ወይኩኑ ለአብርሆ በጠፈረ ሰማይ ከመ ያብርሁ ዲበ ምድር፥ ወኮነ ከማሁ። ፲፮ ወገብረ እግዚአብሔር ክልኤተ ብርሃናተ ዐበይተ ዘየዐቢ ብርሃን ከመ ይምልክ መዓልተ ወዘይንእስ ብርሃን ከመ ይምልክ ሌሊተ ምስለ ከዋክብት። ፲፯ ወሤሞሙ እግዚአብሔር በጠፈረ ሰማይ ከመ ያብርሁ ዲበ ምድር። ፲፰ ወይኰንንዎሙ ለዕለት ወሌሊት ወይፍልጡ ማእከለ ዕለት ወማእከለ ሌሊት ወርእየ እግዚአብሔር ከመ ሠናይ። ፲፱ ወኮነ ለኢሊተ ወጸብሐ ወኮነ አርባዕተ ዕለተ። ፳ ወይቤ እግዚአብሔር ለታውጽእ ማይ ዘይትሐወስ ዘቦ መንፈሰእ ሕይወት ወአዕዋፈ ዘይሠርሩ መልዕልተ ምድር ወመትሕተ ሰማይ ወኮነ ከማሁ። ፳፩ ወገብረ እግዚአብሔር አናብርተ ዐበይተ ወኵሎ ነፍሰ ሕይወት ዘይትሐወስ ዘአውጽአ ማይ በበዘመዱ ወኵሎ አዕዋፈ ዘይሠርሩ በበዘመዶሙ ወርእየ እግዚአብሔር ከመ ሠናይ። ፳፪ ወባረኮሙ እግዚአብሔር ወይቤ ብዙኁ ወተባዝኁ ወምልእዋ ለቀላይ ወአዕዋፍኒ ይብዝኁ ውስተ ምድር። ፳፫ ወኮነ ሌሊተ ወጸብሐ ወኮነ ኃምስተ ዕለተ። ፳፬ ወይቤ እግዚአብሔር ለታውጽእ ምድር ዘመዶ እንስሳ ወዘይትሐወስ ወአራዊተ ምድር በበዘመዶሙ ወኮነ ከማሁ። ፳፭ ወገብረ እግዚአብሔር እንስሳ በበዘመዱ ወኵሎ ዘይትሐወስ ውስተ ምድር በበዘመዱ ወአራዊተ ምድር በበዘመዶሙ ወርእየ እግዚአብሔር ከመ ሠናይ። ፳፮ ወይቤ እግዚአብሄር፥ ንግበር ሰብአ በአርአያነ ወበአምሳሊነ ከመ ይኰንን ዐሣተ ባሕር ወአዕዋፈ ሰማይ ወአራዊተ ምድር ወእንስሳሂ ወኵሎ ምድረ ወኵሎ ዘይትሐወስ ዲበ ምድር። ፳፯ ወገብሮ እግዚአብሔር ለእጓለ እመሕያው በአምሳለ እግዚአብሔር፥ ተባዕተ ወአንስተ ገብሮሙ። ፳፰ ወባረኮሙ እግዚአብሔር ወይቤሎሙ ብዝኁ ወተባዝኁ ወምልእዋ ለምድር ወቅንይዋ ወኰንንዎሙ ለዓሣተ ባሕር ወለአራዊተ ምድር ወለአዕዋፈ ሰማይ ወለኵሉ እንስሳ ወለኵሉ ዘይትሐወስ ዲበ ምድር። ፳፱ ወይቤ እግዚአብሔር ናሁ ወሀብኩክሙ ኵሎ ሐመልማለ ሣዕር ዘይዘራእ ወይበቍል በበዘርኡ ወትዘርእዎ ዲበ ኵሉ ምድር ወኵሎ ዕፀ ዘሀሎ ውስቴቱ ዘርኡ ዘይዘራእ በበፍሬሁ፥ ለክሙ ይኩንክሙ መብልዐ። ፴ ወለኵሉ አራዊተ ምድር ወለኵሉ አዕዋፈ ሰማይ ወለኵሉ ዘይትሐወድ ዲበ ምድር ዘቦ መንፈሰ ሕይወት ወኵሉ ሐመልማለ ሣዕር ይኩንክሙ መብልዐ ወኮነ ከማሁ። ፴፩ ወርእየ እግዚአብሔር ኵሎ ዘገብረ ከመ ጥቀ ሠናይ ወኮነ ሌሊተ ወጸብሐ ወኮነ ስድስተ ዕለት።
				ምዕራፍ ፪።
፩ ወተፈጸመ ሰማይ ወምድር ወኵሉ ዓለሞሙ። ፪ ወፈጸመ እግዚአብሔር ግብሮ ዘገብረ ወአዕረፈ እግዚአብሔር በሳብዕት ዕለት እምኵሉ ግብሩ። ፫ ወባረካ እግዚአብሔር ለዕለት ሳብዕት ወቀደሳ እስመ ባቲ አዕረፈ እምኵሉ ግብሩ ዘአኅዘ ይግበር። ፬ ዝንቱ ፍጥረተ ሰማይ ወምድር እምአመ ኮነት ዕለት እንተ ባቲ ገብረ እግዚአብሔር ሰማየ ወምድረ። ፭ ወኵሉ ሐመልማለ ሐቅል እምቅድመ ይኩን በምድር ወኵሉ ሐመልማለ ምድር እምቅድመ ይብቍል፤ ወእምቅድመ ይትፈጠር አዳም ኢያዝነመ እግዚአብሔር ዲበ ምድር። ፮ ወአልቦ ሰብእ ዘይትጌበራ ለምድር አላ ነቅዐ ማይ የዐርግ ባሕቲቱ እምድር ወይሰቅያ ለየብስ። ፯ ወገብሮ እግዚአብሔር ለሰብእ እመሬተ ምድር ወነፍሐ በገጹ መንፈሰ ሕይወት ወኮነ እጓለ እመሕያው በመንፈሰ ሕይወት። ፰ ወተከለ እግዚአብሔር አምላክ ውስተ ኤዶም ገነተ መንገለ ጽባሕ ወሤሞ ህየ ለእጓለ እመሕያው ዘእገብሮ። ፱ ወአብቈለ ዓዲ እግዚአብሔር እምድር ኵሎ ዕፀወ ዘሠናይ ለበሊዕ ወሠናይ ለርእይ ወዕፀ ሕይወትኒ ተከለ ማእከለ ገነት ወዕፀኒ ዘያርኢ ወያሌቡ ሠናየ ወእኩየ። ፲ ወፈለግ ይወጽእ እምቅድሜሁ ከመ ይስቅያ ለገነት ወእምህየ ይትፈለጥ ለአርባዕቱ መአዝነ ዓለም። ፲፩ ስሙ ለአሐዱ ፈለግ ፊሶን ውእቱ ዘየዐውድ ውስተ ኵሉ ምድር ኤውላጦን ወህየ ሀሎ ወርቅ። ፲፪ ወወርቃ ለይእቲ ምድር ሠናይ፥ ወህየ ሀሎ ዕንቍ ዘየኅቱ ወዕንቍ ሐመልሚል። ፲፫ ወስሙ ለካልእ ፈለግ ግዮን ዘየዐውድ ኵሎ ምድረ ኢትዮጵያ። ፲፬ ወፈለግ ሣልስ ጤግሮስ ውእቱ ዘየሐውር ላዕለ ፋርስ ወፈለግ ራብዕ ውእቱ ኤፍራጥስ። ፲፭ ወነሥኦ እግዚአብሔር ለእጓለ እመሕያው ዘገብሮ ወሤሞ ውስተ ገነት ከመ ይትገበራ ወይዕቀባ። ፲፮ ወአዘዞ እግዚአብሔር ለአዳም ወይቤሎ፥ እምኵሉ ዕፅ ዘሀሎ ውስተ ገነት ብላዕ። ፲፯ ወእምዕፀሰ ዘያርኢ ወያሌቡ ሠናየ ወእኩየ ኢትብላዕ እምኔሁ፥ እስመ በእለተ ትበልዕ እምኔሁ ሞተ ትመውት። ፲፰ ወይቤ እግዚአብሔር ኢኮነ ሠነየ ለእጓለ እመሕያው ይንበር ባሕቲቱ አላ ንግበር ሎቱ ቢጸ ዘይረድኦ። ፲፱ ወገብረ እግዚአብሔር ዓዲ አራዊተ ገዳም እምድር ወኵሎ አዕዋፈ ሰማይ ወአምጽኦሙ ኅበ አዳም ከመ ይርአይ ወምንተ ይስምዮሙ ኅበ አዳም ከመ ይርአይ ወምንተ ይስምዮሙ ወኵሉ ዘሰመዮሙ አዳም ለለነፍሰ ሕይወት ውእቱ ይኩን ስሞሙ። ፳ ወሰመየ አዳም ኵሎ አስማቲሆሙ ለእንስሳ ወለአዕዋፈ ሰማይ ወለኵሉ አራዊተ ገዳም ወለአዳምሰ ኢተረክበ ሎቱ ረድኤቱ ዘከማሁ። ፳፩ ወአምጽአ እግዚአብሔር ድቃሰ ላዕለ አዳም ወኖመ ወነሥአ አሐተ እምአጽመ ገቦሁ ወመልአ ሥጋ መካና። ፳፪ ወነደቃ እግዚአብሔር ለይእቲ ዐጽመ ገቦ እንተ ነሥአ እምአዳም ወረሰያ ብእሲተ ወአምጽኣ ኅበ አዳም። ፳፫ ወይቤ አዳም ሶቤሃ፥ ዛቲ ዐጽም እምዐጽምየ ወሥጋ እምሥጋየ ለትኩነኒ ብእሲትየ እስመ እምታ ወጽአት ይእቲ። ፳፬ ወበእንተ ዝንቱ የኅድግ ብእሲ አባሁ ወእሞ ወይተልዋ ለብእሲቱ ወይከውኑ ክልኤሆሙ አሐደ ሥጋ። ፳፭ ወሀለዉ አዳም ወብእሲቱ ዕራቃኒሆሙ ወኢይትኅፈሩ 
				ምዕራፍ ፫።
፩ ወአርዌ ምድርሰ ይጠበብ እምኵሉ አራዊተ ምድር ዘገዳም እገብረ እግዚአብሔር ወይቤላ አርዌ ምድር ለብእሲት ወይቤላ አርዌ ምድር ለብእሲት ምንትኑ ውእቱ ዘይቤለክሙ እግዚአብሔር ኢትብልዑ እምኵሉ ዕፅ ዘውስተ ገነት። ፪ ወትቤሎ ብእሲት ለአርዌ ምድር እምዕፅ ዘይፈሪ ዘሀሎ ማእከለ ገነት ንበልዕ። ፫ ባሕቱ እምፍሬ ዕፅ ዘሀሎ ማእከለ ገነት ይቤለነ እግዚአብሔር ከመ ኢንብላዕ እምኔሁ ወከመ ኢንግሥሦ ከመ ኢንሙት ይቤ። ፬ ወይቤላ አርዌ ምድር ለብእሲት አኮ ሞተ ዘትመውቱ። ፭ አላ እስመ የአምር እግዚአብሔር ከመ አመ ዕለተ ትበልዑ እምኔሁ ይትፈትሓ አዕይንቲክሙ ወትከውኑ ከመ እግዚአብሔር ወተአምሩ ሠናየ ወእኩየ። ፮ ወሶበ ርእየት ብእሲት ከመ ሠናይ ዕፁ ለበሊዕ ወሠናይ ውእቱ ለአዕይንት ወለርእይ ወሠናየ ያጤይቅ ነሥአት እፍሬሁ ወበልዐት ወወሀበቶ ለብእሲሃ ምስሌሃ ወበልዑ። ፯ ወተፈትሓ አዕይንቲሆሙ ወአእመሩ ከመ ዕራቃኒሆሙ እሙንቱ ወኅፍሩ ወሰፈዩ ቈጽለ በለስ ወገብሩ ሎሙ መዋርዕተ። ፰ ወሰምዑ ቃለ እግዚአብሄር እንዘ ያንሶሱ ውስተ ገነት ፍና ሠርክ፥ ወተ ኅብኡ አዳም ወብእሲቱ እምቅድመ እግዚአብሄር ማእከለ ዕፀዊሃ ለገነት። ፱ ወጸውዖ እግዚአብሔር ለአዳም ወይቤሎ አይቴ ሀሎከ አዳም። ፲ ወይቤ አዳም ሰማዕኩ ቃለከ እንዘ ታንሶሱ ውስተ ገነት ወፈራህኩ እስመ ዕራቅየ አነ ወተኅባእኩ። ፲፩ ወይቤሎ እግዚአብሔር መኑ አይድዐከ ከመ ዕራቅከ አንተ እምዕፅኑ ዘአዘዝኩከ ከመ ኢትብላዕ እምኔሁ በላዕከ። ፲፪ ወይቤ አዳም ብእሲት እንተ ወሀብከኒ ምስሌየ ትንበር ይእቲ ወሀበተኒ ወበላዕኩ። ፲፫ ወይቤላ እግዚአብሔር ለብእሲት ለምንት ገበርኩ ዘንተ፥ ወትቤ ብእሲት አርዌ ምድር አስፈጠተኒ ወበላዕኩ። ፲፬ ወይቤሎ እግዚአብሔር ለአርዌ ምድር፥ እስመ ገበርኮ ለዝንቱ ግብር ርጉመ ኩን እምኵሉ እንስሳ ወእምኵሉ አራዊተ ምድር ወበእንግድዓከ ሑር ወመሬተ ብላዕ። ፲፭ ወኵሎ መዋዕለ ሕይወትከ አስተፃርር ማእከሌከ ወማእከለ ብእሲት ማእከለ ዘርእከ ወማእከለ ዘርኣ ውእቱ ይዕቀብ ርእስከ፤ ወአንተኒ ዕቀብ ሰኰናሁ። ፲፮ ወለብእሲትኒ ይቤላ እግዚአብሔር አብዝኆ አበዝኆ ለኅዘንኪ ወለሥቃይኪ ወበጻዕር ለዲ ኵሎ መዋዕለ ሕይወትኪ ወወሊደኪ ኅበ ምትኪ ይኩን ምግባኢኪ ወውእቱ ይቅንይኪ። ፲፯ ወለአዳምኒ ይቤሎ እግዚአብሔር እስመ ሰማዕከ ቃለ ብእሲትከ ወበላዕከ እምውእቱ ዕፅ ባሕቲቱ ዘአዘዝኩከ ከመ ኢትብላዕ ርግምተ ትኩን ምድር በተግባርከ ወበጻዕር ብላዕ ኵሎ መዋዕለ ሕይወትከ። ፲፰ አሥዋክ ወአሜከላ ይብቈልከ ወብላዕ ሣዕረ ገዳም። ፲፱ ወበሐፈ ገጽከ ብላዕ ኅብስተከ እስከ ትገብእ ውስተ መሬት እንተ እምኔሃ ወፃእከ እስመ መሬት አንተ ወውስተ መሬት ትገብእ። ፳ ወሰመየ አዳም ስማ ለብእሲቱ ሔዋን እስመ እሞሙ ይእቲ ለሕያዋን። ፳፩ ወገብረ እግዚአብሔር ለአዳም ወለብእሲቱ አዕዳለ ዘማእስ ወአልበሶሙ። ፳፪ ወይቤ እግዚአብሔርን ናሁ አዳም ኮነ ከመ አሐድ እምኔነ ያእምር ሠናየ ወእኩየ ወይእዜኒ ዮጊ ያሌዕል እዴሁ ወይነሥእ እምዕፀ ሕይወት ወይበልዕ ወየሐዩ ለዓለም። ፳፫ ወአውፅኦ እግዚእ እግዚአብሔር ለአዳም እምገንተ ተድላ ከመ ይትገበራ እንተ እምኔሃ ወፅአ ወአኅደሮ ቅድመ ገነተ ትፍሥሕት። ፳፬ ወአዘዞሙ ለኪሩቤል ወለሱራፌል ዘውስተ እደዊሆሙ ሰይፈ እሳት እንተ ትትመያየጥ ከመ ይዕቀቡ ፍኖተ ዕፀ ሕይወት። 

				ምዕራፍ ፬።
፩ ወአእመራ አዳም ለሔዋን ብእሲቱ ወፀብሰት ወወለደቶ ለቃየል ወትቤ አጥረይነ ብእሴ ዘእግዚአብሔር። ፪ ወደገመት ወወለደቶ ለአቤል እኁሁ ወኮነ አቤል ኖላዌ አባግዕ ወቃየልሰ ኮነ መስተገብር ምድር። ፫ ወኮነ እምድኅረዝ መዋዕል አምጽአ ቃየል እምነ ፍሬ ምድር መሥዋዕተ ለእግዚአብሔር። ፬ ወአቤልሂ አምጽአ መሥዋዕተ እምበኵረ አባግዒሁ ወእምነ ስቡሐኒሆሙ ወነጸረ እግዚአብሔር ላዕለ አቤል ወላዕለ መሥዋዕቱ። ፭ ላዕለ ቃየልሰ ወላዕለ መሥዋዕቱ ኢነጸረ ወአኅዘኖ ለቃየል ጥቀ ወወድቀ ገጹ። ፮ ወይቤሎ እግዚአብሔር ለቃየል ለምንት ተኅዝን ወለምንት ወድቀ ገጽከ። ፯ አኮ በጽድቅ ዘአምጻእከ ሊተ ወርቱዕሰ በጽድቅ ታምጽእ ሊተ አበስከ እንከ አርምም ወኅቤከ ምግባኢሁ ለእኁከ ወአንተ ትኳኖን። ፰ ወይቤሎ ቃየል ለአቤል እኁሁ ነዓ ንሑር ሐቅለ ወኮነ እንዘ ሀለዉ ገዳመ ተንሥአ ቃየል ላዕለ አቤል እኁሁ ወቀተሎ። ፱ ወይቤሎ እግዚአብሔር ለቃየል አይቴ ውእቱ አቤል እኁከ ወይቤሎ ቃየል ኢየአምር ቦኑ ዐቃቢሁ አነ ለአቤል እኁየ። ፲ ወይቤሎ እግዚአብሔር ለምንት ገብርከ ቃየል ቃለ ደሙ ለእኁከ በጽሐ ኅቤየ እምድር። ፲፩ ወይእዜኒ ርግምተ ትኩን ምድር እንተ አብቀወት አፉሃ ከመ ትስተይ ደሞ ለእኁከ እምእዴከ። ፲፪ እስመ ትትጌበራ አንተ ወኢትዌስክ ከመ ተሀብከ ኅይለ ርዑደ ወድንጉፀ ኩን ላዕለ ምድር። ፲፫ ወይቤሎ ቃየል ለእግዚአብሔር ተዐቢኑ ኃጢአትየ ዘእምትትኅደግ ሊተ። ፲፬ ወናሁ ታወጽአኒ እምድር ወእምቅድመ ገጽከ እትኅባእኑ ወእከውን ርዑደ ወድንጉፀ ዲበ ምድር ወኵሉ ዘረከበኒ ይቀትለኒ። ፲፭ ወይቤሎ እግዚአብሔር አኮ ከማሁ ኵሉ ዘቀተሎ ቃየልየ ሰብዓተ በቀለ ያቀውም ወገብረ እግዚአብሔር ተአምረ ለቃየል ከመ ኢይቅትሎ ኵሉ ዘረከቦ። ፲፮ ወወጽአ ቃየል እምድቅድመ ገጸ እግዚአብሔር ወኅደረ ውስተ ምድር ፋዩድ ወአንጻረ ኤዶም። ፲፯ ወአእመራ ቃየል ለብእሲቱ ወፀንሰት ወወለደቶ ለሄኖኅ ወሐነፀ ሀገረ በስመ ወልዱ ሂኖኅ። ፲፰ ወሆኖኅ ወለዶ ለጋይዳድ ወጋይዳድ ወለዶ ለሜኤል ወሜኤል ወለዶ ለማቱሳላ ወለዶ ለላሜህ። ፲፱ ወነሥአ ላሜህ ለርእሱ ክልኤ አንስትያ ስማ ለአሐቲ ሐዳ፥ ወስማ ለካልእታ ሴላ። ፳ ወወለደቶ ሐዳ ለዮሴድ ወውእቱ ኮነ አቡሆሙ ለእለ የኅድሩ ውስተ አዕፃዳተ ንሎተ እንስሳ። ፳፩ እስመ እኁሁ ኢዮቤል ወውእቱ አርአይ ማኅሌተ ወመሰንቆ። ፳፪ ወሴላሂ ወለደቶ ለቶቤል ወውእቱ ኮነ ነሀቤ ብርት ወሐፂን ወእኅቱ ሎቱ ኖሄም ስማ። ፳፫ ወይቤሎን ላሜህ ለአንስቲያሁ ሐዳ ወሴላ ስምዓኒ ቃልየ አስንትያየ ወአፅምዓኒ ነገርየ፥ እስመ ብእሴ ቀተልኩ በቍስልየ ወወሬዛ በጸልእየ። ፳፬ እስመ ስብዓ ይትቤቀሉ በቃየል ወበላሜህሰ ስብዐ ለለሰብዑ። ፳፭ ወአእመራ አዳም ካዕበ ለብእሲቱ ወፀንሰት ወወለደት ሎቱ ወልደ ወሰመየቶ ስሞ ሴት እንዘ ትብል አንሥአ ሊተ እግዚአብሔር እግዚእየ ዘርአ ካልአ ህየንተ አቤል ዘቀተሎ ቃየል። ፳፮ ወሴትሂ ወልደ ወሰመየ ስሞ ሄኖስ ወውእቱ ዘአኅዘ ከመ ይጸውዕ ስመ እግዚአብሔር።
				ምዕራፍ ፭።
፩ ዝ መጽሐፈ ፍጥረተ እጓለ እመሕያው ወበዕለት አመ ገብሮ እግዚአብሔር ለአዳም እባምሳለ እግዚአብሔር ገብሮሙ ተባዕተ ወአንስተ ወባረኮሙ። ፪ ወሰመየ ስሞ አዳም በዕለት እንተ ባቲ ፈጠሮሙ። ፫ ወሐይወ አዳም ፪፻ወ፴ ዓመተ ወወለደ ዘከመ ራእዩ ወዘከመ አምሳሊሁ ወሰመየ ስሞ ሴት። ፬ ወኮነ መዋዕሊሁ ለአዳም ዘሐይወ እምድኅረ ወለዶ ለሴት ፯፻ ክረምተ ወወለደ ደቂቀ ወአዋልደ። ፭ ወኮነ ኵሉ መዋዕሊሁ ለአዳም ፱፻ወ፴ ዓመተ ወሞተ። ፮ ወሐይወ ሴት ፪፻ወ፭ ዓመተ ወወለዶ ለሄኖስ። ፯ ወሐይወ ሴት እምድኅረ ወለዶ ለሄኖስ ፯፻ወ፯ ዓመተ ወወለደ ደቂቀ ወአዋልደ። ፰ ወኮነ ኵሉ መዋዕሊሁ ለሴት ፱፻፲ወ፪ ዓመተ ወሞተ። ፱ ወሐይወ ሄኖስ ፻ወ፺ ዓመተ ወወለዶ ለቃይናን። ፩፱ ወሐይወ ሂኖስ እምድኅረ ወለዶ ለቃይናን ፯፻፲ወ፭ ዓመተ ወወለደ ደቂቀ ወአዋልደ። ፲፩ ወኮነ ኵሉ መዋዕሊሁ ለሄኖስ ዘሐይወ ፱፻ወ፭ ዓመተ ወሞተ። ፲፪ ወሐይወ ቃይናን ፻ወ፸ ዓመተ ወወለዶ ለመላልኤል። ፲፫ ወሐይወ ቃይናን እምድኅረ ወለዶ ለመላልኤል ፯፻ወ፵ ዓመተ ወወለደ ደቂቀ ወአዋልደ። ፲፬ ወኮነ ኵሉ መዋዕሊሁ ለቃይናን ፱፻ወ፲ ዓመተ ወሞተ። ፲፭ ወሐይወ መላልኤል ፲ወ፷ወ፭ ወለዶ ለያሬድ ፯፻ወ፴ ዓመተ ወወለደ ደቂቀ ወአዋልደ። ፲፯ ወኮነ ኵሉ መዋዕሊሁ ለመላልኤል ፰፻፺ወ፭ ዓመተ ወሞተ። ፲፰ ወሐይወ ያሬድ ፻፷ወ፪ ዓመተ ወወለዶ ለሄኖክ። ፲፱ ወሐይወ ያሬድ እምድኅረ ወለዶ ለሄኖክ ፰፻ ዓመተ ወወለደ ደቂቀ ወአዋልደ። ፳ ወኮነ ኵሉ መዋዕሊሁ ለያሬድ ፱፻፷ወ፪ተ ዓእምት ወሞተ። ፳፩ ወሐይወ ሄኖክ ፻ወ፷ወ፭ ዓመተ ወወለዶ ለማቱሳላ። ፳፪ ወሐይወ ሄኖክ እምድኅረ ወለዶ ለማቱሳላ ፪፻ ዓመተ ወወለደ ደቂቀ ወአዋልደ። ፳፫ ወኮነ ኵሉ መዋዕሊሁ ለሄኖክ ፫፻፷ወ፭ ዓመተ ወአሥመሮ ለእግዚአብሔር ወኢተረክበ እስመ እግዚአብሔር ኅብኦ። ፳፬ ወሐይወ ማቱሳላ ፻ወ፹ወ፯ ዓመተ ወወለዶ ለላሜህ። ፳፭ ወሐይወ ማቱሳላ እምድኅረ ወለዶ ለላሜህ ፯፻፹ወ፪ ዓመተ ወወለደ ደቂቀ ወዋልደ። ፳፮ ወኮነ ኵሉ መዋዕሊሁ ለማቱሳላ ፱፻፷ወ፱ ዓመተ ወሞተ። ፳፯ ወሐይወ ላሜህ ፻ወ፹ወ፪ ዓመተ ወወለደ ወልደ ወሰመየ ስሞ ኖኅ። ፳፰ ወይቤ ዝንቱ ሀለዎ ያዕርፈኒ እምቅኔየ ወእምኃዝንየ ዘእንዳቤየ ወእምድር እንተ ረገማ እግዚአብሔር። ፳፱ ወሐይወ ላሜህ እምድኅረ ወለዶ ለኖኅ ፭፻፷ወ፭ ዓመተ ወወለደ ደቂቀ ወአዋልደ። ፴ ወኮነ ኵሉ መዋዕሊሁ ለላሜህ ፯፻፵ወ፯ ዓመተ ወሞተ። ፴፩ ወኮኖ ለኖኅ ፭፻ ዓመት ወወለደ ኖኅ ፫ ደቂቀ ዘውእቶሙ ሤም፥ ወካም ወያፌት።
				ምዕራፍ ፮
፩ ወኮነ ሶበ አኅዙ ይብዝኁ ደቂቀ ሰብእ በዲበ ምድር ተወልዳ ሎሙ አዋልድ ላህያት። ፪ ወሶበ ርእዩ ደቂቀ እግዚአብሔር ከመ ሠናያት እማንቱ አዋልደ ደቂቀ እጓለ እመሕያው ነሥኡ ሎሙ አንስትያ እምእለ ኅረዩ። ፫ ወይቤ እግዚአብሔር ኢይነብር መንፈስየ ላዕለ እጓለ እመሕያው ለዓለም እስመ ዘሥጋ እሙንቱ ወይኩን መዋዕሊሆሙ ፻ወ፳ ዓመተ። ፬ ወሀለዉ እለ ያርብህ በእማንቱ መዋዕል ውስተ ምድር ወእምድኅሬሁ ሶበ ቦኡ ደቂቀ እግዚአብሔር ኅበ አዋልደ ሰብእ ወለዳ ሎሙ ወእሙንቱኒ ኮኑ እለ ያርብህ እለ እምፍጥረተ ዓለም እደው እለ አስመዩ እስመ። ፭ ወሶበ ርእየ እግዚአብሔር ከመ ባዝኅ እከዮሙ ለእጓለ እመሕያው ላዕለ ምድር ወበኵሉ ጊዜ ውስተ እኪት ወኵሉ ሕሊናሆሙ ውስተ እከይ እምንእሶሙ በኵሉ መዋዕሊሆሙ። ፮ ወነስሐ እግዚአብሔር እስመ ገብሮ ለእጓለ እመሕያው ላዕለ ምድር። ፯ ወሐየለ ወይቤ እግዚአብሔር እደ መስሶ ለእጓለ እመሕያው ዘገበርኩ እምገጸ ምድር እምሰብእ እስከ እንስሳ ወአራዊት ወአዕዋፈ ሰማይ ወዘይትሐወስ፥ እስመ ነሳሕኩ ዘገበርክዎ። ፰ ወኖኅሰ ረከበ ሞገሰ በቅድመ እግዚአብሔር። ፱ ወከመዝ ውእቱ ፍጥረቱ ለኖኅ ወብእሲ ጻድቅ ውእቱ ወፍጹም ወእምልደቱ አሥመሮ ለእግዚአብሔር። ፲ ወወለደ ኖኅ ሠለስተ ደቂቀ ሤም ወካም ወያፌት። ፲፩ ወማሰነት ምድር በቅድመ እግዚአብሔር ወመልአት ዐመፃ። ፲፪ ወርእያ እግዚአብሔር ለምድር ከመ ማሰነት ወከመ አማሰኑ ፍኖቶሙ በዲበ ምድር ኵሉ ዘሥጋ። ፲፫ ወይቤሎ እግዚአብሔር አምላኩ ለኖኅ ጊዜሁ ለእጓለ እመሕያው በስሐ ቅድሜየ እስመ መልአ ዐመፃ ዲበ ምድር እምኔሆሙ ወናሁ አነ እደመስሶሙ እምድር። ፲፬ ወግበር ለከ ታቦተ እንተ ዕፅ ርብዕተ ወትቀብኣ እንተ ውስጣ ወእንተ አፍኣሃኒ በፒሳ። ፲፭ ወከመዝ ትገብራ ፫፻ተ በእመት ኑኃ ወ፶ በእመት ርኅባ ወ፴ በእመት ሠራ ወመስኮተ ገበር ለይእቲ ታቦት። ፲፮ ወሶበ በስሐት ለተፈጽሞ አሐቲ እመት እንዘ ትተርፍ ግበር ህየ ኆኅተ ውስተ ገቦሃ ወግበር ላቲ መዓርጋተ ተጽራሕ ወተሥላሰ ግበር። ፲፯ ወናሁ አነ አመጽእ ማየ አይኅ ዲበ ምድር ወእደመስስ ኵሎ ዘሥጋ ዘቦ መንፈሰ ሕይወት ዘሀሎ ላዕለ ምድር ወዘሀሎ መትሕተ ሰማይ ወይመውት ኵሉ ዘሥጋ። ፲፰ ወአቀውም ኪዳንየ ምስሌከ ወትበውእ አንተ ውስተ ታቦት ወብእሲትከ ወደቂቅከ ወአንስትያ ደቂቅከ ምስሌከ። ፲፱ ወእምኵሉ እንስሳ ወአዕዋፍ ወዘይትሐወስ ወእምነ ኵሉ አራዊት ወእምኵሉ ዘሥጋ ታበውእ ምስሌከ ውስተ ታቦት ተባዕተ ወአንስተ። ፳ እምኵሉ አዕዋፍ ዘይትሐወስ በበዘመዱ ወእምኵሉ እንስሳ በበዘመዱ ወእምኵሉ አራዊተ ምድር በበዘመዱ ይበውኡ ኅቤከ በበክልኤቱ ከመ ይሴሰዩ ምስሌከ ተባዕተ ወአንስተ። ፳፩ ወንሣእ ለከ እምነ ኵሉ መባልዕት ዘይሴሰዩ ወአስተጋብእ ኅቤከ ወይከውነከ መብልዐ ለከ ወለኵሎሙ አራዊት ወእንስሳ። ፳፪ ወገብረ ኖኅ በከመ አዘዞ እግዚአብሔር አምላክ። 		
				ምዕራፍ ፯።
፩ ወይቤሎ እግዚአብሔር ለኖኅ ባእ አንተ ወኵሉ ቤትከ ውስተ ታቦት እስመ ኪያከ ረከብኩ ጻድቀ በቅድሜየ በዛቲ ትውልድ። ፪ ወእምእንስሳ ዘንጹሕ አብእ ምስሌከ ሰብዓተ ተባዕተ ወአንስተ ወእምእንስሳ ዘኢኮነ ንጹሐ ክልኤተ ክልኤተ ተባዕተ ወአንስተ። ፫ ወእምነ አዕዋፈ ሰማይ ዘንጹሕ ሰብዓተ ሰብዓተ ተባዕተ ወአንስተ ወእምነ አዕዋፈ ሰማይ ዘኢኮነ ንጹሐ ክልኤተ ክልኤተ ተባዕተ ወአንስተ ዘትሴሰይ ወዘይከውን ዘርአ በዲበ ምድር። ፬ እስመ እስከ ስቡዕ መዋዕል አመጽእ ዝናመ በዲበ ምድር። ፬ እስመ እስከ ሰቡዕ መዋእል አመጽእ ዝናመ ዲበ ምድር አርባዓ ዕለተ ወርባዓ ሌሊተ ወእደመስስ ኵሎ ዘይትሐወስ ዲበ ምድር። ፭ ኖኅ ኵሎ ዘአዘዞ እግዚአብሔር አምላክ። ፮ ወአሜሁ ኮኖ ለኖኅ ፮፻ ዓመተ ወመጽአ ማየ አይኅ ላዕለ ኵሉ ምድር ፯ ወቦአ ኖኅ ወብእሲቱ ወደቂቁ ወአንስትያ ደቂቁ ምስሌሁ ውስተ ታቦት በእንተ ማየ አይኅ። ፰ ወእምአዕዋፍ ዘንጹሕ ወዘኢኮነ ንጹሐ ወእምእንስሳ ወዘኢኮነ ንጹሐ ወእምኵሉ ዘይትሐወስ ቦኡ ኅበ ኖኅ ውስተ ታቦት ተባዕት ወአንስት በከመ አዘዞ እግዚአብሔር ለኖኅ። ፱ ወኮነ እምድኅረ ሰቡዕ መዋዕል መጽአ ማየ አይኅ ላዕለ ኵሉ ምድር አመ ኮነ ፮፻ወ፩ ዓመተ ሕይወቱ ለኖኅ በካልእ ወርኅ አመ ዐሡሩ ወሰኑዩ ለጽልመት። ፲ ወበይእቲ ዕለት ተሠጥቁ ኵሉ ቀላያት ወተርኅወ አስራበ ሰማይ። ፲፩ ወኮነ ዝናም ላዕለ ምድር አርባዓ ዕለተ ወአርባዓ ሌሊተ። ፲፪ ወበይእቲ ዕለት ቦኡ ኖኅ ወሴም ካም ወያፌት ደቂቁ ወብእሲቱ ወአንስትያ ደቂቁ ውስተ ታቦት። ፲፫ ወአራዊትኒ በበዘመዶሙ ወኵሉ እንስሳ በበዘመዶሙ ወዘይሐወስ ወአዕዋፍ ቦኡ ውስተ ታቦት ኅበ ኖኅ በከመ አዘዘ እግዚአብሔር ለኖኅ። ፲፬ ወዐጸዋ እግዚአብሔር ለታቦት እምኣፍኣሃ። ፲፭ ወኮነ አይኅ ላዕለ ምድር አርባዓ መዓልተ ወአርባዓ ለሊተ ወመልዓ ማይ ወአልዓላ ለታቦት ወተለዓለት እምድር። ፲፮ ወጸንዐ ማይ ጥቀ ላዕለ ምድር፥ ወበዝኅ ወጸለለት ይእቲ ታቦት ላዕለ ማይ። ፲፯ ወፈድፋደ በዝኅ ጥቀ ማይ ዲበ ምድር ወከደነ ኵሎ አድባረ ነዋኃተ ዘመትሕተ ሰማይ። ፲፰ ዐሠርተ ወኃምስተ እመተ ተለዐለ መልዕልቶሙ ማይ። ፲፱ ወሞተ ኵሉ ዘሥጋ ወዘይሐወስ ዲበ ምድር እምነ አዕዋፈ ወእምነ እንስሳ ወእምነ ኵሉ አራዊተ ምድርው እኵሉ እጓለ እመሕያው። ፳ ወኵሉ ዘመንፈስ ወኵሉ ዘሀሎ ላዕለ የብስ ሞተ። ፳፩ ወተደምሰሰ ኵሉ ዘይትሐወስ ዲበ ገጸ ምድር እምእጓለ እመሕያው እስከ እንስሳ ወአዕዋፈ ሰማይ። ፳፪ ወተርፈ ኖኅ ባሕቲቱ ወእለ ገብኡ ምስሌሁ ውስተ ታቦት። ፳፫ ወተለዐለ ማይ መልዕልተ ምድር ምእተ ወኅምሳ ዕለተ። 
				ምዕራፍ ፰።
፩ ወተዘከሮ እግዚአብሔር ለኖኅ ወለኵሉ አራዊት ወለኵሉ እንስሳ ወለኵሉ ዘሀሎ ምስሌሁ ውስተ ታቦት፥ ወአምጽአ እግዚአብሔር ነፋሰ ላዕለ ምድር ወነትገ ማይ። ፪ ወተከሥቱ አንቅዕተ ቀላይ ወአስራበ ሰማይኒ ተዐጽወ ወቆመ ዝናም እምሰማይ። ፫ ወአኅዘ ይኅልቅ ማይ ወይሑር እምነ ምድር ወእምድኅረ ፻ወ፶ ዕለት ሐጸ ማይ። ፬ ወነበረት ይእቲ ታቦት በሳብዕ ወርኅ አመ ዐሡሩ ወሰነዩ ለጽልመት ላዕለ ደብረ አራራት። ፭ ወማይሰ የሐጽጽ ወይትነግ እስከ ፲ቱ ወርኅ ወአመ ኮነ ፲ወ፩ አውራኅ አመ ርእሰ ሠርቀ ወርኅ አስተርአዩ አርእስቲሆሙ ለአድባር። ፮ ወኮነ እምድኅረ አርባዓ ዕለት አርኅወ ኖኅ መስኮታ ለታቦት እንተ ገብረ፥ ወፈነዎ ለቋዕ ከመ ይርአይ እመ ነትገ ማይ እምገጸ ምድር። ፯ ወሖረ ወኢገብአ እስከ አመ ኅልቀ ማይ እምድር። ፰ ወፈነዋ ለርግብ እምድኅሬሁ ከመ ትርአይ እመ ነትገ ማይ እምገጸ ምድር። ፱ ወኢረከበት ኅበ ታዐርፍ እገሪሃ፥ ወገብአት ኅቤሁ ውስተ ታቦት እስመ ማይ ሀሎ ውስተ ኵሉ ገጸ ምድር፥ ወሰፍሐ እዴሁ ወነሥኣ ውስተ ታቦት ኅቤሁ። ፲ ወተዐጊሦ ሰቡዐ መዋዕለ ካዕበ ፈነዋ ለርግብ ውስተ ምድር ከመ ትርአይ። ፲፩ ወገብአት ኅቤሁ ፍና ሠርክ ወባቲ ውስተ አፉሃ ቈጽለ ዘይት ወአእመረ ኖኅ ከመ ነትገ ማይ እምድር። ፲፪ ወተዐጊሦ ካዕበ ሰቡዐ መዋዕለ ፈነዋ ለርግብ ወኢደገመት ገቢአ ኅቤሁ። ፲፫ ወአመ ኮነ ፮፻ወ፩ ዓመተ ሕይወቱ ለኖኅ አመ ርእሰ ሠርቀ ወርኅ ቀዳማይ ኅልቀ ማይ እምድር ወከሠተ ኖኅ ጠፈራ ለታቦት እንተ ገብረ ወርእየ ከመ ኅልቀ ማይ እምገጸ ምድር። ፲፬ ወበካልእ ወርኅ አመ ዐሡሩ ወሰኑዩ ለጽልመት የብሰት ምድር። ፲፭ ወይቤሎ እግዚአብሔር ለኖኅ ፃእ እምነ ታቦት አንተ ወብእሲትከ ወደቂቅከ ወአንስቲያ ደቂቅከ ወኵሉ ዘሀሎ ምስሌከ። ፲፮ ወኵሉ ዘሥጋ እምዖፍ እስከ እንስሳ ወዘይትሐወስ ዲበ ምድር አውፅእ ምስሌከ። ፲፯ ብዙኅ ወተባዝኁ ወምልእዋ ለምድር። ፲፰ ወወፅአ ኖኅ ወብእሲቱ ወደቂቁ ወአንስትያ ደቂቁ ምስሌሁ። ፲፱ ወኵሉ አራዊት ወእንስሳ ወአዕዋፍ ወዘይሐወስ ዲበ ምድር በበዘመዶሙ ወጽኡ እምነ ታቦት። ፳ ወነደቀ ኖኅ ምሥዋዐ ለእግዚአብሔር ወነሥአ እምእንስሳ ወእምኵሉ ዘንጹሕ ወአዕረገ ቍርባነ ዲበ ምሥዋዑ። ፳፩ ወአጼነወ እግዚአብሔር መአዛ ሠናየ ወይቤ እግዚአብሔር ሐለይኩ ከመ ኢይድግም ረጊሞታ ለምድር በእንተ ምግባሩ ለእጓለ እመሕያው እስመ ሥዩም ውስተ ልቦሙ ለእጓለ እመሕያው እከይ በኵሉ ጊዜ እምን እሶሙ። ፳፪ ወኢይደግም እንከ አማስኖቶ ለኵሉ ዘሥጋ ዘሕያው በከመ ገበርኩ ኵሎ መዋዕሊሃ ለምድር ዘርአ ወማእረረ ቍር ወሐፍ ሐጋይ ወክረምት መዓልት ወሌሊት ኢይትኅደግ። 	
				ምዕራፍ ፱።
፩ ወባረኮሙ እግዚአብሔር ለኖኅ ወለደቂቁ ወይቤሎሙ ብዝኁ ወተባዝኁ ወምልእዋ ለምድር ወኰንንዋ። ፪ ወይፍርሁክሙ ወይርዓዱ እምኔክሙ ኵሉ አራዊተ ገዳም ወአዕዋፈ ሰማይ ወእንስሳ ወዘይትሐወስ ዲበ ምድር ወዓሣተ ባሕር ወወሀብኩክሙ ውስተ እዴክሙ። ፫ ወይኩንክሙ ለክሙ ኵሉ ዘይትሐወስ ዘሕያው ለክሙ ይኩንክሙ መብልዐ ከመ ሐመልማለ ሣዕር ወሀብኩክሙ ኵሎ። ፬ ወባሕቱ ኵሎ ሥጋ ዘቦ ደም ኢትብልዑ እስመ ደም ነፍስክሙ ውእቱ። ፭ ወእትኃሠሥ እምእደ ኵሉ አራዊት ወእምእደ ኵሉ ሰብእ ወእምእደ ብእሲ ዘእኁሁ እትኃሠሥ ዘነፍሰ ኵሉ እጓለ እመሕያው። ፮ ዘከዐወ ደመ ሰብእ ህየንተ ደመ ዝክቱ ይትከዐው ደሙ እስመ በአምሳለ እግዚአብሔር ገበርክዎ ለሰብእ። ፯ ወአንትሙሰ ብዝኁ ወተባዝኁ ወምልእዋ ለምድር። ፰ ወይቤሎ እግዚአብሔር ለኖኅ ወለውሉዱ ምስሌሁ እንዘ ይብል። ፱ ናሁ አቀውም ኪዳንየ ምስሌክሙ ዲበ ምድር ወምስለ ዘርእክሙ እምድኅሬክሙ። ፲ ወለኵሉ ነፍስ ሕያው እንተ ምስሌክሙ አዕዋፍ ወእንስሳ ወአራዊተ ምድር ዘወጽኡ እምውስተ ታቦት አቀውም ኪዳንየ ምስሌክሙ። ፲ ወለኵሉ ነፍስ ሕያው እንተ ምስሌክሙ አዕዋፍ ወእንስሳ ወአራዊተ ምድር ዘውፅኡ እምውስተ ታቦት አቀውም ኪዳንየ ምስሌክሙ። ፲፩ ወኢይመውት እንከ ኵሉ ዘሥጋ በማየ አይኅ ወኢያመጽእ እንከ ማየ አይኅ ለአማስኖ ኵሉ ምድር። ፲፪ ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘእሁበክሙ አነ ማእከሌየ ወማእከሌክሙ ወማእከለ ኵሉ ነፍሰ ሕይወት እንተ ሀለወት ምስሌክሙ። ፲፫ ለትውልድ ዘለዓለም ቀስትየ እሠይም በደመና ወትከውን ተአምረ ለኪዳንየ ማእከሌየ ወማእከሌክሙ ወማእከለ ምድር። ፲፬ ወይከውን ሶበ አዴምን ደመና ላዕለ ምድር ታስተርኢ ቀስትየ ላዕለ ደመና። ፲፭ ወእዜከር እንከ ኪዳንየ ዘሀሎ ማእከሌየ ወማእከሌክሙ ወማእከለ ኵሉ ነፍሰ ሕይወት ወበኵሉ ዘሥጋ ኢያመጽእ እንከ ማየ አይኅ ከመ እምደምስሶ ለኵሉ ዘሥጋ። ፲፮ ወትወጽእ ቀስትየ በደመና ወእሬእያ ከመ እዘከር ኪዳንየ ዘለዓለም ዘማእከሌየ ወማእከለ ኵሉ ዘሥጋ ዘቦ መንፈሰ ሕይወት ዘሀሎ መልዕልተ ምድር። ፲፯ ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘአቀውም ማእከሌየ ወማእከሌክሙ። ፲፰ ወእሉ እሙንቱ ደቅቁ ለኖኅ እለ ወፅኡ እምውስተ ታቦት ሤም ወካም ወያፌት፥ ወካምሰ አቡሁ ውእቱ ለከነአን። ፲፱ ወእሉ እሙንቱ ሠለስቱ ደቂቁ ለኖኅ እለ ተዘርኡ ውስተ ኵሉ ምድር። ፳ ወእምድኅረ አይኅ አኅዘ ኖኅ ይትገበራ ለምድር ወተከለ ዐፀደ ወይን። ፳፩ ወትሰየ እምኔሁ ወሰክረ ወተዐርቀ በውስተ ቤቱ። ፳፪ ወርእዮ ካም አቡሁ ለከነአን ዕርቃነ አቡሆሙ ሰሐቀ ወወፅአ ወነገሮሙ ለክልኤሆሙ አኅዊሁ በአፍኣ። ፳፫ ወነሥኡ ሤም ወያፌት ልብሰ ወወደዩ ላዕለ ክልኤሆሙ ዲበ ዛባናቲሆሙ ወሖሩ ድኅሪተ ወከደኑ ዕርርቃነ አቡሆሙ ወገጾሙ ድኅሬሆሙ አግብኡ ወኢርእዩ ዕርቃነ አቡሆሙ። ፳፬ ወሶበ ጽሕወ ኖኅ እምስካረ ወይኑ አእመረ ኵሎ ዘገብረ ሎቱ ወልዱ ዘይንእስ። ፳፭ ወይቤ ኖኅ ርጉመ ይኩን ከነአን ወገብረ ወነባሬ ይኩን ለአኅዊሁ። ፳፮ ወይቤ ይትባረክ እግዚአብሔር አምላኩ ለሤም ወይኩን ከነአን ገብሮ። ፳፯ ወለያርኅብ እግዚአብሔር ብሔሮ ለያፌት ወይኅድር ውስተ ቤቱ ለሤም ወይኩን ከነአን ገብሮ። ፳፰ ወሐይወ ኖኅ እምድኅረ አይኅ ፫፻ወ፶ ዓመተ። ፳፱ ወኮነ ኵሉ መዋዕሊሁ ለኖኅ ፱፻ወ፶ ዓመተ መወሞተ።
					ምዕራፍ ፲።
፩ ወከመዝ ውእቱ ልደቶሙ ለደቂቀ ኖኅ ሤም ወካም ወያፌት ወተወልዱ ሎሙ ደቂቅ እምድኅረ አይኅ። ፪ ወደቂቀ ያፌት ጋሜር ወያጎግ ወማዴ ወይሀያን ወቶቤል ወሞሳሕ ወቴርሳሕ። ፫ ወደቂቀ ጋሜር አስባንሶ ወኢራፌት ወቴርጋም። ፬ ወደቂቀ ይህያን ኤልሳዕ ወኤዎትራስስ ወቁጥኤ ወሮድኤ። ፭ ወእምነ እሉ ተፈልጡ ደስያቲሆሙ ለአሕዛብ በበምድሮሙ ለእለአሐዱ አሐዱ በበነገሮሙ ወበበነገዶሙ ወበበ ሕዘቢሆሙ። ፮ ወደቂቀ ካም ኩሳ ወምስጥርያም ወፉጥ ሕዝቢሆሙ። ፮ ወደቂቀ ኩሳ ሶበ ወኤውላጥ ወሶቤቃ ወሬጌም ወሶቤቅታ። ወደቂቀ ሬጌም ሳባ ወዮዳድን። ፰ ወኩሳ ወለዶ ለናምሩድ ወውእቱ ዘኮነ ያርብሐዌ ነዓዌ ቅድመ እግዚአብሔር። ፱ ወበእንተ ዝንቱ ይቤሉ ከመ ናምሩድ ያርብሕ ኮነ ነዓዌ ቅድመ እግዚአብሔር። ፲ ወኮነ ቅድመ ጥንተ መንግሥቱ በባቢሎን ወኤሪካ ወአርድ ወካሌድን በምድረ ሰናኦር። ፲፩ ወእምይእቲ ምድር ወጽአ አሶር ወነደቃ ለነነዌ ወለሮቢት ሀገር ዓባይ። ፲፪ ወለካላክ ወዳስ ዘሀሎ በማእከለ ነነዌ ወቃላቅ ዘሀገር ዓባይ። ፲፫ ወምስጥያርም ወለዶሙ ለለድኬም ወለሰሚጦአም ወለሩቢኤል ወለንፍብኤም። ፲፬ ወለጴዮርናኦም ወለኮስሮኖኦም ወእምኔሁ ወጽኡ ፍልስጥኤም ወቀፍሮኖኦም። ፲፭ ወከነአን ወለዶ ለሲዶን በኵሩ ወለኬጤዎን። ፲፮ ወለኢያቡሴዎን ወለአሞሬዎን ወለጌርጌሴዎን። ፲፯ ወለኤዌዎን ወለፌርዜውን ወለሴዎን። ፲፰ ወለኤራዴዎን ወለስማንኤር ወለአማቲ ወእምድኅረ ዝንቱ ተዘርዉ ነገደ ከነአን። ፲፱ ወኮነ ደወሎሙ ለከነአን እምነ ሲዶን እስከ ጌራራ ወጋዛ ወይበጽሕ እስከ ሰዶም ወገሞራ ወሲዳማ ወሲባዮ እስከ ሴላ። ፳ ወእሉ እሙንቱ ደቂቁ ለካም በበነገዶሙ ወበበነገሮሙ ወበበብሔሮሙ ወበበሕዘቢሆሙ። ፳፩ ወለሴምኒ ተወልዱ ሎቱ ደቂቅ ወውእቱ አቡሆሙ ለኵሉ ደቂቀ ኤቦር እኁሁ ለያፌት ዘየዐቢ። ፳፪ ወደቂቀ ሴም ኤላም ወአሶር ወአርፋክስድ ወሉድ ወአራም። ፳፫ ወደቂቀ አራም ኡሳሕ ወዮም ኢል ወያቴር ወሞሳሕ። ፳፬ ወአርፋክስድ ወልደኦ ለቃይንም ወቃይንም ወለዶ ለሳላ ወሳላ ወለዶ ለኤቦር። ፳፭ ወለኤቦር ተወልዱ ሎቱ ክልኤቱ ደቂቅ ስሙ ለአሐዱ ፋሌቅ እስመ በመዋዕሊሁ ተከፍለት ምድር፥ ወስመ እኁሁ ዮቃጤን። ፳፮ ወዮቃጤን ወለዶሙ ለኤልሞዳድ ወለሳሌፋ ወለሴራሴርሞት ወለሴራኅ። ፳፯ ወለሐዶራ ወለአዜላ ወለዴቄላ። ፳፰ ወለኡባል ወለአቤሜሌክ ወለሴጌሆ። ፳፱ ወለሑፎር ወለሄዊ ወለኢዮቦር ወእሉ ኵሎሙ ደቂቁ ለዮቃጤን። ፴ ወኮነ ምንባራቲሆሙ እምነ ማሴ ሳፌራ ወይበጽሕ ደብረ ሰረቃዌ። ፴፩ እሉ እሙንቱ ደቂቁ ለሴም በበነገዶሙ ወበበነገሮሙ ወበበብሔሮሙ ወበበዝሕቦሙ። ፴፪ ወእሉ እንገደ ደቅቁ ለኖኅ በበዘመዶሙ ወእምነ እሉ ትውልድ ተዘርዉ አሕዛብ ውስተ ገጸ ምድር እምድኅረ አይኅ። 
				ምዕራፍ ፲፩።
፩ ወአሐዱ ነገሩ ለኵሉ ዓለም ወአሐዱ ቃሉ። ፪ ወኮነ እምድኅረ ተንሥኡ እምጽባሕ ረከቡ ገዳመ በምድረ ሰናኦር ወኅደሩ ህየ። ፫ ወተባሀሉ አሐዱ ምስለ ካልኡ ንዑ ንጥፋሕ ግንፋለ ወናብስሎ በእሳት ወኮኖሙ ግንፋሎሙ እብነ ወፒሳ ጽቡሮሙ። ፬ ወተባሀሉ በበይናቲሆሙ ንዑ ንንድቅ ሀገረ ወማኅፈደ ዘይበጽሕ ርእሱ እስከ ሰማይ ወንግበር ለነ ስመ እንበለ ንዘረው ውስተ ኵሉ ገጸ ምድር። ፭ ወወረደ እግዚአብሔር ውስተ ሀገሮሙ ከመ ይርአይ ውእተ ማኅፈደ ዘነደቁ እጓለ እመሕያው። ፮ ወይቤ እግዚአብሔር ናሁ አሐዱ ዘመድ ውእቱ ኵሉ ወአሐዱ ነገሩ ወከመዝ አኀዙ ይግበሩ ወኢየኀድጉ ይእዜኒ ገቢረ ዘሐለዩ በልቦሙ። ፯ ንዑ ንረድ ወንዝርዎ ለነገሮሙ ከመ ኢይሳምዑ ነገሮሙ አሐዱ ምስለ ካልኡ። ፰ ወዘረወ እግዚአብሔር ነገሮሙ ወዘረዎሙ ውስተ ኵሉ ገጸ ምድር ወኀደጉ እንከ ነዲቆታ ለይእቲ ሀገር ወለውእቱ ማኅፈድ። ፱ ወበእንተ ዝንቱ ተሰምየ ስማ ባቢሎን እስመ በህየ ዘረዎሙ እግዚአብሔር ለነገረ ኵሉ በሐውርት ወእምህየ ዘረዎሙ እግዚአብሔር ለአሕዛብ ውስተ ኵሉ ገጸ ምድር። ፲ ወከመዝ ውእቱ ልደቱ ለሴም፥ ምእት ዓመት ሎቱ እምአመ ተወልደ አመ ይወልዶ ለአርፋክስድ በካልእዓም እምድኅረ አይኅ። ፲፩ ወሐይወ ሴም እምድኅረ ወለዶ ለአርፋክስድ ፭፻ ዓመተ ወወልደ ደቂቀ ወአዋልደ ወሞተ። ፲፪ ወሐይወ አርፋክስድ ፻ወ፴ወ፭ተ ዓመተ ወወለዶ ለቃይንም። ፲፫ ወሐይወ አርፋክስድ እምድኅረ ወለዶ ለቃይንም ፬፻ወ፵ ዓመተ ወወለደ ደቂቀ ወአዋልደ ወሞተ ወሐይወ ቃይንም ፻ወ፴ ዓመተ ወወለዶ ለሳላ፥ ወሐይወ ቃይንም እምድኅረ ወለዶ ለሳላ ፬፻ወ፴ ዓመተ ወወለደ ደቂቀ ወአዋልደ ወሞተ። ፲፬ ወሐይወ ሳላ ፻ወ፴ ዓመተ ወወለዶ ለኤቦር፥ ወሐይወ ሳላ እምድኅረ ወለዶ ለኤቦር ፬፻ወ፴ ዓመተ ወወለደ ደቂቀ ወአዋልደ ወሞተ። ፲፭ ወሐይወ ኤቦር ፻ወ፴ወ፬ ዓመተ ወወለዶ ለፋሌቅ። ፲፮ ወሐይወ ኤቦር እምድኅረ ወለዶ ለፋሌቅ ፬፻ወ፴ ዓመት ወወለደ ደቂቀ ወአዋልደ ወሞተ። ፲፯ ወሐይወ ፋሌቅ ፻ወ፴ ዓመተ ወወለዶ ለራግው። ፲፰ ወሐይወ ፋሌቅ እምድኅረ ወለዶ ለግርው ፪፻ወ፱ ዓመተ ወወለደ ደቂቀ ወአዋልደ ወሞተ። ፲፱ ወሐይወ ራግው ፻ወ፴ወ፪ ዓመተ ወወለዶ ለሴሮኅ። ፳ ወሐይወ ራግው እምድኅረ ወለዶ ለሴሮኅ ፪፻ወ፯ ዓመተ ወወለደ ደቂቀ ወአዋልደ ወሞተ። ፳፩ ወሐይወ ሴሮኅ ፻ወ፴ ዓመተ ወወለዶ ለናኮር። ፳፪ ወሐይወ ሴሮኅ እምድኅረ ወለዶ ለናኮር ፪፻ ዓመተ ወወለደ ደቂቀ ወአዋልደ ወሞተ። ፳፫ ወሐይወ ናኮር ፻ወ፱ ዓመተ ወወለዶ ለታራ። ፳፬ ወሐይወ ናኮር እምድኅረ ወለዶ ለታራ ፻ወ፳ወ፱ ዓመተ ወወለደ ደቂቀ ወአዋልደ ወሞተ። ፳፭ ወሐይወ ታራ ፻ ዓመተ ወወለዶሙ ለአብራም ወለናኮር ወለአራን። ፳፮ ወአራን ወለዶ ለሎጥ ፳፯ ወሞተ አራን በቅድመ ታራ አቡሁ በምድር እንተ በውስቴታ ተወልደ በምድረ ከላውዴዎን። ፳፰ ወነሥኡ አብራም ወናኮር አንስትያ ሎሙ ወስማ ለብእሲተ አብራም ሶራ ወለብእሲተ ናኮር ሜልካ ወለተ አራን አቡሃ ሜልካ ወአቡሃ ለዮስካ። ፳፱ ወሶራሰ መካን ይእቲ ወአልባቲ ውሉድ። ፴ ወነሥኦሙ ታራ ለአብራም ወልዱ ወለሎጥ ወልደ አራን እኁሁ ለአብራም ወለሶራ መዓርቱ ብእሲተ አብራም ወልዱ ወአጽኦሙ እምነ ምድረ ከላውዴዎን ከመ ይሑሩ ምድረ ከነአን ወሶበ በጽሑ ካራን ኀደሩ ህየ። ፴፩ ወኮነ ኵሉ መዋዕሊሁ ለታራ ፪፻ወ፭ ዓመተ ወሞተ ታራ በካራን።
				ምዕራፍ ፲፪።
፩ ወይቤሎ እግዚአብሔር ለአብራም ፃእ እምድርከ ወእምዘመድከ ወእምቤተ አቡከ ወሑር ውስተ ምድር እንተ አርእየከ አነ። ፪ ወእሬስየከ ሕዝበ ዐቢየ ወእባርከከ ወአዐቢ ስመከ ወትከውን ብሩከ። ፫ ወእባርኮሙ ለእለ ይባርኩከ ወእረግሞሙ ለእለ ይረግሙክ ወይትባረኩ ብከ ኵሎሙ አሕዛበ ምድር። ፬ ወሖረ አብራም በከመ ይቤሎ እግዚአብሔር ሎጥሂ ምስሌሁ ወአመ ወፅአ ወሖረ ሎጥሂ ምስሌሁ ወአመ ወፅአ አብራም እምካራን ፸ወ፭ቱ ክራማት ሎቱ። ፭ ወነሥኣ አብራም ለሶራ ብእሲቱ ወለሎጥሂ ወልደ እኁሁ ወኵሎ ንዋዮሙ ዘአጥረዩ በካራን ወወፅኡ ወሖሩ ወበጽሑ ምድረ ከነአን። ፮ ወዖዳ አብራም ለይእቲ ምድር እስከ ሴኬም ኅበ ዕፅ ነዋኅ ወሰብአ ከነአንሰ ሀለዉ ይእተ አሚረ ውስተ ይእቲ ምድር። ፯ ወአስተርአዮ እግዚአብሔር ለአብራም ወይቤሎ ለዘርእከ እሁባ ለዛቲ ምድር ወነደቀ አብራም በህየ ምሥዋዐ ለእግዚአብሔር ዘአስተርአዮ። ፰ ወግዕዘ እምህየ መንገለ ሠርቅ ውስተ ምድረ ቤቴል ወተከለ ሐይመቶ ውስተ ቤቴል አንጻረ ባሕር ዘመንገለ ጋይ ወኃደረ ህየ ወነደቀ ህየ ምሥዋዐ ለእግዚአብሔር ወጸውዐ ስመ እግዚአብሔር። ፱ ወተንሥአ ወሖረ ወግዕዘ አብራም ውስተ አዜብ ከመ ይኅድር ህየ። ፲ ወሶበ ጸንዐ ረኅብ ውስተ ብሔር ወረደ አብራም ውስተ ግብጽ ከመ ይኅድር ህየ እስመ ጸንዐ ረኃብ ውስተ ብሔር። ፲፩ ወኮነ ሶበ ቀርበ አብራም ከመ ይባእ ውስተ ግብጽ ይቤላ አብራም ለሶራ ብእሲቱ አአምር ከመ ብእሲት ላህይተ ገጽ አንቲ። ፲፪ ወእምከመ ርእዩኪ ሰብኣ ግብጽ ይብሉ ብእሲቱ ይእቲ ወይቀትሉኒ ወኪያኪሰ ያሐይዉኪ። ፲፫ ወበሊዮሙ እንከ እኅቱ አነ ከመ ያሠንዩ ሊተ በእንቲአኪ ወትሕየው ነፍስየ በእንቲአኪ በዕብሬትኪ። ፲፬ እኮነ ሶበ በስሐ አብራም ውስተ ግብጽ ርእይዋ ለብእሲቱ ሰብአ ግብጽ ከመ ሠናይት ጥቀ። ፲፭ ወርእይዋ መላእክተ ፈርዖን ወወሰድዋ ኅበ ፈርዖን ወአብእዋ ውስተ በኢቱ። ፲፮ ወአሠነዩ ለአብራም በእንቲአሃ ወአጥረየ አግብርተ ወአእማተ ወአባግዐ ወአልህምተ ወአግማለ ወአብቅለ ወአእዱገ። ፲፯ ወሣቀዮ እግዚአብሔር ለፈርዖን ዐቢየ ሥቃየ ወእኩየ ሎቱሂ ወለቤቱሂ በእንተ ሶራ ብእሲቱ ለአብራም። ፲፰ ወጸውዖ ፈርዖን ለአብራም ወይቤሎ ምንትኑዝ ዘገበርከ ላዕሌየ ዘኢነገርከኒ ከመ ብእሲትከ ይእቲ። ፲፱ ለምንት ትቤለኒ እኅትየ ይእቲ ወነሣእክዋ ትኩነኒ ብእሲተ ወይእዜኒ ነያ ብእሲትከ ንሥኣ ወሑር። ፳ ወአዘዘ ፈርዖን ያስተፋንውዎ ዕደው ለአብራም ወለብእሲቱ ወለኵሉ ንዋዮሙ።
				ምዕራፍ ፲፫።
፩ ወዐርገ አብራም እምግብጽ ውእቱ ወብእሲቱ ወኵሉ ንዋዩ ወሎጥሂ ምስሌሁ ውስተ አዜብ። ፪ አብራም ብዕለ ጥቀ በእንስሳ ወበወርቅ ወበብሩር። ፫ ወገብአ እምኅበ መጽአ እምአዜብ ውስተ ቤቴል ውስተ መካን ኅበ ሀሎ ቀዲሙ በህየ ዐፀዱ በማእከለ ቤቴል ወበማእከለ ጋይ፥ ውስተ መካን ኅበ ገብረ ምሥዋዐ ህየ ቀዲሙ። ፬ ወጸውዐ አብራም ስመ እግዚአብሔር በህየ። ፭ ወሎጥኒ ዘሖረ ምስሌሁ ለአብራም አጥረየ አባግዐ ወአልህምተ ወእንስሳ። ፮ ወኢአከሎሙ ምድር ከመ ይኅድሩ ኅቡረ እስመ ብዙኅ ንዋዮሙ። ፯ ወኮነ ጋእዝ ማእከለ ኖሎት ዘሎጥ ወዘአብራም ወሀለዉ ይእተ አሚረ ሰብአ ከነአን ወፌርዜዎን ኅዱራን ውስተ ይእቲ ምድር። ፰ ወይቤሎ አብራም ለሎጥ ኢይኩን ጋእዝ ማእከሌየ ወማእከሌከ ማእከለ ኖሎትየ ወማእከለ ኖሎትከ እስመ አኅው ንሕነ። ፱ ወናሁ ኵላ ምድር ቅድሜከ ይእቲ ተሌለይ እምኔየ እመ የማን አነ ወአንተ ጸጋመ፥ ወእመ አኮ አንተ የማን ወአነ ጸጋም። ፲ ወአልዐለ ሎጥ አዕይንቲሁ ወርእየ ኵሎ አሕቃላቲሁ ለዮርዳኖስ ርዉይ ውእቱ ኵሉ ምድሩ ዘእንበለ ይገፍትዖን እግዚአብሔር ለስዶም ወለገሞራ ከመ ገነተ እግዚአብሔር ውእቱ ወከመ ምድረ ግብጽ። ፲፩ ወኅርየ ሎቱ ሎጥ ኵሎ አሕቃላተ ዮርዳኖስ ወግዕዘ ሎጥ እመንገለ ሠርቅ ወተሌለዩ አሐዱ እምካልኡ። ፲፪ አብራም ኀደረ ምድረ ከነአን ወሎጥሂ ኀደረ ውስተ አድያም ወግዕዘ ውስተ ሰዶም። ፲፫ ወሰብአ ሰዶምሰ እኩያን ወኃጥአን ጥቀ በቅድመ እግዚአብሔር። ፲፬ ወይቤሎ እግዚአብሔር ለአብራም እምድኅረ ተሌለየ እምኔሁ ሎጥ ነጽር በአዕይንቲከ ወርኢ እምዝንቱ መካን ኅበ ሀለውከ ለመንገለ መስዕ ወአዜብ ወሠርቅ ወባሕር። ፲፭ እስመ ኵለንታሃ ለዛቲ ምድር እንተ ትሬኢ ለከ እሁባ ወለዘርእከ እስከ ለዓለም። ፲፮ ወእሬስዮ ለዘርእስከ ከመ ኆጻ ባሕር እመቦ ዘይክል ኈልቆቶ ለኆጻ ባሕር ይኌልቆ ለዘርእከሂ። ፲፯ ተንሥእ ወዑዳ ለምድር ውስተ ኑኃ ወራኅባ እስመ ለከ እሁባ። ፲፰ ወግዕዘ አብራም ኅበ ዕፅ እንተ ውስተ ኬብሮን ወነደቀ በህየ ምሥዋዐ ለእግዚአብሔ።
				ምዕራፍ ፲፬።
፩ ወኮነ በመዋዕለ አሜፌሮን ንጉሠ ሰናኦር ወኦርዮ ንጉሠ ሴላስድ ወኮሎዶጎሞር ንጉሠ ኤሎም ወቲሮጋ ንጉሠ አሕዛብ። ፪ ፀብእዎሙ ለባላቅ ንጉሠ ሰዶም ወለባሮስ ንጉሠ ገሞራ ወለሰናኦር ንጉሠ ሰዶም ወለሴማድር ንጉሠ ሴባዮ ወንጉሠ ባላ እንተ ይእቲ ሴጎር። ፫ ወእሉ ኵሎሙ ተጋብኡ ላዕለ ቈላተ ኤሌቄን እንተ ይእቲ ባሕረ ኤሎን። ፬ ወተቀንዩ ዐሠርተ ወክልኤተ ዓመተ ለኮሎዶጎሞር ወለነገሥት እለ ምስሌሁ ወአመ ኮነ ዐሠርቱ ወሠለስቱ ዓመት አፅረሩ። ፭ ወበዓሥር ወአርባዕቱ ዓመት መጽአ ኮሎዶጎሞር ወነገሥት እለ ምስሌሁ ወቀተልዎሙ ለእለ ያርብሕኒ በአስጣሮስ ወለቀራንዮን ወለሕዝብኒ ጽኑዓን ምስሌሆሙ ወለአሜዎስ ወለሀገረ ሴዊ። ፮ ወለኬሬዎስ እለ በአድባረ ሴይር እስከ አድባረ ጠራሜዎስ ወፋራን እንተ ውስተ ሐቅል። ፯ ወተጋቢኦሙ መጽኡ እንተ ዐዘቅተ ተስናን እንተ ይእቲ ቃዴስ ወቀተልዎሙ ለመላእክተ ዐማሌቅ ኵሎሙ ወለአምዮስ ወለእለ ይነብሩ ውስተ አስቃና። ፰ ወወጽኡ ንጉሠ ሰዶም ወንጉሠ ገሞራ ወንጉሠ አዳማ ወንጉሠ ሴባዮን ወንጉሠ በላ እንተ ይእቲ ሴጎር። ፱ ወተአኅዙ በቈላተ ኤሌቄን ምስለ ከሎዶጎሞር ንጉሠ ኤሎም ወቲሮጋ ንጉሠ አሕዛብ ወአሜፌሮን ንጉሠ ሰናኦር ወኦርዮ ንጉሠ ሴላስድ እሉ አርባዕቱ ነገሥት ምስለ እልክቱ ኀምስቱ ነገሥት። ፲ ወውእቱሰ ቈላተ ኤሌቅ ምሉእ ዐዘቅተ ኵለንታሁ ወተሰብሩ ንጉሠ ሰዶም ወንጉሠ ገሞራ ወቀተልዎምሙ በህየ ወእለሰ ተሰብሩጐዩ ውስተ አድባር። ፲፩ ወነሥኡ ኵሎ አፍራሰ ሰዶም ወገሞራ ወኵሎ ስንቆሙ ወሖሩ። ፲፪ ወነሥእዎ ለሎጥሂ ወልደ እኁሁ ለአብራም ወንዋያቲሁ አእተዉ ወውእቱ ይነብር በሰዶም። ፲፫ ወበጽሑ እለ አምሠጡ ወዜነውዎ ለአብራም እንዘ ህለዉ ኅቡረ ኅበ ዕፅ አምሮስ እኁሁ ለኤስከል ወለአውናን እለ ቅሩባን እሙንቱ ለአብራም። ፲፬ ወሶበ ሰምዐ አብራም ከመ ተፄወወ ሎጥ ወልደ እኁሁ ኈለቆሙ ለእሊአሁ ወለኵሎሙ ሰብአ ቤቱ ወኮኑ ፫፻፲ወ፰ ወዴገኖሙወተለዎሙ እስከ ዳን። ፲፭ ወበጽሖሙ ሌሊተ ምስለ ደቂቁ ወቀተሎሙ ወዴገኖሙ እስከ ኮቤር እንተ እምፀጋማ ለደማስቆ። ፲፮ ወነሥኦሙ አብቅሊሆሙ ወነሥኦ ለሎጥሂ ወልደ እኁሁወንዋዮሙኒ ወአንስተኒ ወሕዝበኒ አእተወ። ፲፯ ወወጽአ ንጉሠ ሰዶም ወተቀበሎ እምድኅረ ገብአ እምኅበ ቀተሎ ለኮሎዶጎሞር ወለነገሥት እለ ምስሌሁ በቈላተ ሴዎ ወውእቱ ገዳም ዘመንግሥቱ ውእቱ። ፲፰ ወመልከ ጼዴቅ አውጽአ ኅብስተ ወወይነ ወካህኑ ለእግዚአብሔር ልዑል ውእቱ ወንጉሠ ሳሌም ውእቱ። ፲፱ ወባረኮ ለአብራም ወይቤሎ ቡሩኩ አብራም ለእግዚአብሔር ልዑል ዘፈጠረ ሰማየ ወምድረ። ፳ ወቡሩክ እግዚአብሔር ልዑል ዘአግብኦሙ ለጸላእትከ ውስተ እዴከ ወወሀቦ ዐሥራተ እድ እምኵሉ። ፳፩ ወይቤሎ ንጉሠ ሰዶም ለአብራም ሀበኒ ሰብአ ወጥሪተሰ ኀደጉ ለከ። ፳፪ ወይቤሎ አብራም ለንጉሠ ሰዶም አልዕል እዴየ ኅበ እግዚአብሔር ልዑል ዘገብረ ሰማየ ወምድረ። ፳፫ ከመ ኢይነሥእ ኢፈትለ ወኢቶታነ አሣእን እምንዋይከ ከመ ኢትበል አነ አብዐይከ ከመ ኢትበል አነ አብዐልክዎ ለአብራም እንበለ ዘበልዑ ሰብእየ እክል። ፳፬ ዳዕሙ እደው እለ ሖሩ ምስሌየ ኤስክል ወመምሬ እሙንቱ ይንሥኡ ክፍሎሙ። 
				ምዕራፍ ፲፭።
፩ ወእምድኅረ ዝንቱ ነገር ኮነ ቃለ እግዚአብሔር ኅበ አብራም በራእይ ወይቤሎ ኢትፍራህ አብራም አነ አጸንዐከ ወአዐብየከ ወዐስብከሂ ብዙኅ ውእቱ ጥቀ በኅቤየ። ፪ ወይቤሎ አብራም አነ አጸንዐከ ወአዐብየከ ወዐስብከሂ ብዙኅ ውእቱ ጥቀ በኅቤየ። ፪ ወይቤሎ አብራም ምንት ውእቱ እግዚኦ ዘትሁበኒ ወናሁ እመውት እንዘ አልብየ ውሉድ ወናሁ ወልደ ማሴቅ ዘደማስቆ ዘይብልዎ ኢያውብር ዘእምነ ወልደ ዘመድየ ውእቱ ይወርሰኒ። ፫ ይቤ አብራም እስመ ሊተ ኢወሀብከኒ ዘርአ ወልደ እመድየ ውእቱ ይወርሰኒ። ፬ ወበጊዜሃ ኮነ ቃለ እግዚአብሔር ኅበ አብራም ወይቤሎ ውእቱሰ ኢይወርሰከ አላ ካልእ ዘይወጽእ እምሐቌከ ውእቱ ይወርሰከ። ፭ ወአውጽኦ አፍኣ ወይቤሎ ነጽር ውስተ ሰማይ ላዕለ ወኈልቆሙ ለከዋክብት ለእመ ትክል ኈልቆቶሙ ወይቤሎ ከማሁ ውእቱ ዘርእከ። ፮ ወአምኖ አብራም ለእግዚአብሔር ወተኄለቆ ሎቱ ጽድቀ። ፯ ወይቤሎ አነ ውእቱ እግዚአብሔር አምላክከ ዘአውጻእኩከ እምድረ ከላውዴዎን ከመ አሀብካሃ ለዛቲ ምድር ትትዋረሳ። ፰ ወይቤሎ እግዚኦ በምንት አአምር ከመ እውርሳ። ፱ ወይቤሎ ንሣእ ለከ ላህመ ዘሠለስቱ ዓመቱ ወጠሌ ዘሠለስቱ ዓመቱ ወበግዐ ዘ፫ ዓመቱ ወማዕነቀ ወርግበ። ፲ ወንሣእ ከማሁ ዘንተ ኵሎ ወምትሮሙ እማእከሎሙ ወለአዕዋፍሰ ኢትምትሮን። ፲፩ ወነሥአ ሎቱ ዘንተ ኵሎ ወመተሮሙ እማእከሎሙ ወአነበረ ዘተመትረ አንጻረ ቢጹ ወለአዕዋፍሰ ኢመተሮን። ፲፪ ወወረዱ እልክቱ አዕዋፍ ላዕለ አብድንት ዘተመትሩ ወነበረ አብራም ኅቤሆሙ ወሜጦሙ። ፲፫ ወሶበ የዐርብ ፀሐይ ድንጋፄ መጽኦ ለአብራም ወናሁ ግሩም ጽልመት ወዐቢይ መጽአ ላዕሌሁ። ፲፬ ወይቤሎ እግዚአብሔር ለአብራም አእምሮ አእምር ከመ ሀለዎሙ ለዘርእከ ይኩኑ ፈላስያን ውስተ ምድር እንተ ኢኮነት እንቲአሆሙ ወይቀንይዎሙ ወይሣቅይዎሙ ወያጼዕርዎሙ አርባዕተ ምእተ ዓመተ። ፲፭ ወካዕበ ለሕዝብ እለ ይሣቅይዎሙ አነ እኴንኖሙ ወእምድኅረ ዝንቱ ይወጽኡ ዝየ ምስለ ብዙኅ ንዋይ። ፲፮ ወአንተሰ ተሐውር ወትገብእ ኅበ አበዊከ በሰላም ወበርስእ ሠናይ። ፲፯ ወበራብዕ ትውልድ ይገብኡ ዝየ እስመ እስከ ይእዜ ኢተፈጸመ ኅጣውኢሆሙ ለአሞሬዎን። ፲፰ ወሶበ ኮነ ጊዜ የዓርብ ፀሐይ መጽአ ነድ ወመጽአ እሳት ወመጽአ እቶን ዘይጠይስ ወኀለፈ እንተ ማእከሉ ለውእቱ ዘተመትረ። ፲፱ ወበይእቲ ዕለት አቀመ እግዚአብሔር ለአብራም ኪዳነ ዘአሰፈዎ ወይቤሎ ለዘርእከ እሁባ ለዛቲ ምድር እምነ ፈለገ ግብጽ እስከ ፈለግ ዐቢይ ፈለገ ኤፍራጥስ። ፳ ዘቄኔዎስ ወዘቄኔዝዮስ ወዘቄኔሜሎስ። ፳፩ ወዘኬጤዎን ወዘፌርዜዎን ወዘፈራዮን። ፳፪ ወዘአሞሬዎን ወዘከናኒወኦን ወዘፌርጌሴዎን ወዘኢያቡሴዎን። 
				ምዕራፍ ፲፮።
፩ ወሶራሰ ብእሲቱ ለአብራም ኢወለደት ሎቱ ወባቲ አመት ግብጻዊት እንተ ስማ አጋር። ፪ ወትቤሎ ሶራ ለአብራም ናሁ ዐጸወኒ እግዚአብሔር ወኢይወልድ ሑር ወባእ ኅበ አመትየ ከመ ትለድ እምኔሃ፥ ወሰምዐ አብራም ቃላ ለሶራ ብእሲቱ። ፫ ወነሥአታ ሶራ ለአጋር አመታ ግብጻዊት እምድኅረ ዐሠርቱ ዓመት ዘኀደረ አብራም ውስተ ምድረ ከነአን ወወሀበቶ ለአብራም ትኩኖ ብእሲተ። ፬ ወቦአ አብራም ኅበ አጋር ወፀንሰት ወሶበ ርእየት ከመ ፀንሰት ኅደገት አክብሮታ ለእግዝእታ። ፭ ወትቤሎ ሶራ ለአብራም እትገፋዕ አንሰ እምኔከ አነ ኢወሀብኩከ አመትየ ውስተ ሕፅንከ ወሶበ ርእየት ከመ ፀንሰት ኅደገት አክብሮትየ ለይፍታሕ እግዚአብሔር ማእከሌየ ወማእከሌከ። ፮ ወይቤላ አብራም ለሶራ ብእሲቱ ነያ አመትኪ ውስተ እዴኪ ግበርያ ዘከመ ይኤድመኪ ወሣቀየታ ሶራ ለአግር ወተኅጥአት እምኔሃ። ፯ ወረከባ መልአክ እግዚአብሔር በኅበ ዐዘቅተ ማይ በገዳመ ቡር በፍኖት። ፰ ወይቤላ መልአከ እግዚአብሔር አጋር አመተ ሶራ እምአይቴ መጻእኪ ወአይቴ ተሐውሪ ወትቤሎ እምነ ገጾ ሶራ እግዝእትየ እትኅጣእ አንሰ። ፱ ወይቤላ መልአከ እግዚአብሔር ግብኢ ኅበ እግዝእትኪ ወአትሕቲ ርእሰኪ ታሕተ እዴሃ። ፲ ወይቤላ መልአከ እግዚአብሔር አብዝኆ አበዝኆ ለዘርእኪ እስከ ኢይትኌለቍ እምነ ብዝኁ። ፲፩ ወይቤላ መልአከ እግዚአብሔር ናሁ ፅንስት አንቲ ወትወልዲ ወልደ ወትሰምዪዮ ስሞ ይስማኤል እስመ ሰምዐ እግዚአብሔር ሥቃየኪ። ፲፪ ወይከውን ብእሴ ሐቅል ወእደዊሁ ላዕለ ኵሉ ወእደወ ኵሉ ላዕሌሁ ወየኅድር ቅድመ አኅዊሁ። ፲፫ ወጸውዐት አጋር ስመ እግዚአብሔር ዘተናገራ ወትቤ እንተ እግዚኦ ዘመሀከኒ እስመ ቅድሜየ ርኢክዎ ለዘአስተርአየኒ። ፲፬ ወበእንተ ዝንቱ ለመየቶ ስሞ ለውእቱ ዐዘቅት ዘቅድሜየ አስተርአየኒ ማእከለ ቃዴስ ወማእከለ ጋሬድ ወገብአት ጋር። ፲፭ ወእምድኅረ ዝንቱ ወለደት ሎቱ አጋር ለአብራም ወሰመዮ አብራም ለውእቱ ሕፃን ዘወለደት ሎቱ አጋር ይስማኤል። ፲፮ ወ፹፭ ዓመቱ ለአብራም አመ ወለደት ሎቱ አጋር ይስማኤልሃ። 
				ምዕራፍ ፲፯።
፩ ወእምዝ አመ ኮኖ ለአብራም ፺ወ፱ ዓመተ አስተርአዮ እግዚአብሔር ለአብራም ወይቤሎ አነ ውእቱ እግዚአብሔር ፈጣሪከ ዘሖርኩ ቅድሜከ አሥምር ቅድሜየ ወኩን ንጹሐ። ፪ ወእሠይም ኪዳነ ማእከሌየ ወማእከሌከ ወአበዝኀከ ጥቀ። ፫ ወወድቀ አብራም በገጹ። ፬ ወይቤሎ እግዚአብሔር ለአብራም ናሁ እሠይም ኪዳንየ ማእከሌየ ወማእከሌከ ወትከውን አበ ለብዙኃን አሕዛብ። ፭ ወኢይሰመይ እንከ ስምከ አብራም አላ አብርሃም ይሰመይ እስመ አበ ብዙኃን አሕዛብ ረሰይኩከ። ፮ ወአስተባዝኀከ ጥቀ ፈድፋደ ወእሬስየከ ከመ ይፃኡ እምኔከ አሕዛብ ወነገሥት። ፯ ወእሠይም ኪዳንየ ማእከሌየ ወማእከሌከ ወማእከለ ዘርእከ እምድኅሬከ በመዋዕሊሆሙ ከመ ይኩንከ ሕገ ዘለዓለም ከመ አነ ውእቱ እግዚአብሔር አምላክከ። ፰ ወእሁባ ለዛቲ ምድር ለዘርእከ እንተ ውስቴታ ተኅድር ወኵሎ ምድረ ከነአን ከመ ይኰንንዋ ለዓለም ወከውኖሙ አምላኮሙ። ፱ ወይቤሎ እግዚአብሔር ለአብርሃም አንተ ዕቀብ ሕግየ ወዘርእከ እምድኅሬከ በመዋዕሊሆሙ። ፲ ወዛቲ ይእቲ ሥርዓትየ እንተ ትትዐቀብ ማእከሌየ ወማእከሌከ ወማእከለ ዘርእከ እምድኅሬከ ከመ ትትገዘሩ ኵሉ ተባዕትክሙ ከተማ ነፍስትክሙ ወይኩንክሙ ትእምርተ ለኪዳንየ ማእከሌየ ወማእከሌክሙ። ፲፩ ወለሕፃን ወማእከሌክሙ። ዕለት ወኵሎ ተባዕተክሙ በሳምንት ዕለት ወኵሎ ተባዕተክሙ በመዋዕሊክሙ ወልደ ቤትክሙኒ ወኵሎ ዘተሣየጥክሙ በወርቅክሙ። ፲፪ ወትኩን ሥርዓትየ ውስተ ሥጋክሙ ለኪዳንየ ዘለዓለም። ፲፫ ወዘኢተገዝረ ከተማ ነፍስቱ በሳምንት ዕለት ለትደምሰስ ይእቲ ነፍስ እምነ ዘመዳ እስመ ኀደገት ሥርዓትየ። ፲፬ ወይቤሎ እግዚአብሔር ለአብርሃም ሶራ ብእሲትከ ኢትሰመይ እንከ ሶራ አላ ይኩን ስማ ሳራ። ፲፭ እስመ እባርካ ወእሁባ ውሉደ እምኔከ አሕዛብ ወነገሥተ አሕዛብ ይወጽኡ እምኔሃ። ፲፮ ወወድቀ አብርሃም በገጹ ወሰሐቀ ወሐለየ በልቡ እንዘ ይብል እንዘ ምእትኑ ዓመት ሊተ እወልድ አነ ወልደ ወሳራኒ እንተ ተስዓ ዓም ላቲ ትወልድ። ፲፯ ወይቤሎ አብራሃም ለእግዚአብሔር ዝንቱ ይስማኤል ውእቱ ዳዕሙ ይሕየወኒ በቅድሜከ አስተበቍዓከ እግዚኦ። ፲፰ ወይቤሎ እግዚአብሔር ለአብርሃም ኦሆ ወናሁ ሳራኒ ብእሲትከ ትወልድ ለከ ወልደ ወትሰምዮ ስሞ ይስሐቅ ወአቀውም ሥርዓትየ ኅቤሁ ለኪዳን ዘለዓለም ወለዘርኡ እምድኅሬሁ። ፲፱ ወበእንተ ይስማኤልኒ ናሁ ሰማዕኩከ እባርኮ ወአበዝኆ ወአስተባዝኆ ጥቀ ወዐሠርተ ወክልኤተ መሳፍንተ ይወልድ ወእገብሮ ሕዝበ ዐቢየ። ፳ ወኪዳንየሰ አቀውም ምስለ ይስሐቅ ዘትወልድ ለከ ሳራ በዝንቱ ጊዜ በካልእት ዓመት። ፳፩ ወሶበ ፈጸመ እግዚአብሔር ተናግሮቶ ዐርገ እምኅቤሁ ለአብርሃም። ፳፪ ወነሥኦ አብርሃም ለይስማኤል ወልዱ ወለኵሉ ልደ ቤቱ ወለኵሉ ተባዕት ዘተሣየጠ በወርቁ ወለኵሉ ሰብአ ቤቱ ወገዘሮሙ ከተማ ነፍስቶሙ በከመ ይቤሎ እግዚአብሔር። ፳፫ ወይእተ አሚረ ተስዓ ወተስዓቱ ዓመት ሎቱ ለአብርሃም አመ ተገዝረ ከተማ ነፍስቱ። ፳፬ ወለይስማኤልኒ ወልዱ ዐሠርቱ ወሠለስቱ ዓመቱ አመ ተገዝረ። ፳፬ ወለይስማኤልኒ ወልዱ ዐሠርቱ ወሠለስቱ ዓመቱ አመ ተገዝረ። ፳፮ ወበጊዜሃ ለይእቲ ዕለት ተገዝረ አብርሃም ወኵሉ ሰብአ ቤቱ ተገዝሩ።
				ምዕራፍ ፲፰።
፩ ወአስተርአዮ እግዚአብሔር ለአብርሃም በኅበ ዕፀ መምሬ እንዘ ይነብር ኅበ ኆኅተ ሐይመት ቀትረ። ፪ ወሶበ አልዐለ አዕይንቲሁ ነጸረ ወናሁ ሠለስቱ ዕደው ይቀውሙ መልዕልቴሁ፥ ወርእየ ወሮጸ ለተቀብሎቶሙ እምኆኅተ ሐይመት ወሰገዶ ውስተ ምድር። ፫ ወይቤሎ እግዚኦ እመ ረከብኩ ሞገሰ በቅጽመ አዕይንቲከ፥ ናምጽእ ለክሙ ማየ ወንሕጽብ እገሪክሙ ወታጽልሉ ታሕተ ዕፅ ወናምጽእ ኅብስተ ወትብልዑ። ፬ ወእምዝ ተሐውሩ ኅበ ሐለይክሙ እምከመ ግኅሥክሙ ኅበ ገብርክሙ። ፭ ወይቤልዎ ግበር ከማሁ በከመትቤ ፮ ወሮጸ አብርሃም ኅበ ሳራ ብእሲቱ ውስተ ሐይመታ ወይቤላ አፍጥኒ ወአብኅኢ ሠለስተ መስፈርተ ሥንዳሌ ወግበሪ ዳፍንተ። ፯ ወሮጸ አብርሃም ኅበ አልሕምት ወነሥአ አሐደ ላሕመ ንኡሰ ወሠናየ ወወሀቦ ለቍልዔሁ ወአፍጠነ ገቢሮቶ። ፰ ወአምጽአ ዕቋነ ወመዓረ ወውእተ ላሕመ ዘገብረ ወአቀረበ ሎሙ ወበልዑ፥ ወውእቱሰ ይቀውም ኅበ ዕፅ ወይሜጥዎሙ። ፱ ወይቤሎ አይቴ ሳራ ብእሲትከ ወይቤሎ ነያ ውስተ ሐይመት። ፲ ወይቤሎ ሶበ ገባእኩ እመጽእ ኅቤከ ዓመ ዮም ወትረክብ ሳራ ወልደ ወሰምዐት፥ ሳራ እንዘ ትቀውም ኅበ ኆኅት እንዘ ሀለወት ድኅሬሁ። ፲፩ ወአብራሃምሰ ወሳራ ልህቁ ጥቀ ወኅለፈ መዋዕሊሆሙ ወኀደጋ ለሳራሂ ትክቶ አስንስት። ፲፪ ወሰሐቀት ሳራ በባሕቲታ እስመ ትቤ በልባ ዓዲየኒ እስከ ይእዜ ወእግዚእየኒ ልህቀ። ፲፫ ወይቤሎ እግዚአብሔር ለአብርሃም ምንት አስሐቃ ለሳራ በባሕቲታ እንዘ ትቤ ዓዲየኑ እስከ ይእዜ እግዚእየኒ ልህቀ ወአማንኑ እወልድ ወናሁ ረሳእኩ አንሰ። ፲፬ ቦኑ ነገር ዘይሰአኖ ለእግዚአብሔር በዝንቱ ጊዜ ሶበ ገባእኩ ኅቤከ በሳብዕታ ትረክብ ሳራ ወልደ። ፲፭ ወክሕደት ሳራ እዝነ ትብል ኢሰሐቁ እስመ ፈርሀት ወይቤላ አላሰሐቂ። ፲፮ ወተንሥኡ ክልኤቱ እደው እምህየ ወአንሰሩ ወሖሩ መንገለ ሰዶም ወገራሞራ ወሖረ አብርሃም ምስሌሆሙ ያስተፋንዎሙ ወተመይጠ አብርሃም ወቆመ ቅድመ እግዚአብሔር። ፲፯ ወይቤሎ እግዚአብሔር ኢየኅብእ እምቍልዔየ አብርሃም ዘእገብር አነ። ፲፰ እስመ ሕዝበ ዓቢየ ወብዙኀ ይከውን ወይትባረኩ ቦቱ ኵሎሙ አሕዛበ ምድር። ፲፱ እስመ አአምር ከመ ሀለዎ ለአብርሃም የአኅዞሙ ለደቂቁ ወለቤቱ ወያዕቆቦሙ ፍናዊሁ ለእግዚአብሔር ከመ ይግበሩ ምጽዋተ ወፍትሐ ከመ ይግበር ሎሙ እግዚአብሔር ኵሎ ዘይቤሎ ለአብርሃም። ፳ ወይቤሎ እግዚአብሔር ለአብርሃም ጽራሖሙ ለሰዶም ወለገሞራ በጽሐ ኅቤየ ወኃጣውኢሆሙኒ በዝኃት ጥቀ። ፳፩ እረድ እንከሰ ወእርአይ ለእመ በከመ ጽራሖሙ እንተ ትመጽእ ኅቤየ ይፌጽምዋ ወእመ አኮሰ አአምር። ፳፪ ወሶበ ተመይጡ እምህየ እልክቱ ዕደው መጽኡ ውስተ ሰዶም ወአብርሃምሰ ሀሎ ዓዲ ይቀውም ቅድመ እግዚአብሔር። ፳፫ ወቀርበ አብርሃም ወይቤ፥ ኢታማስን እግዚኦ ጻድቃነ ምስለ ኃጥአን ወኢይኩን ጻድቅ ከመ ኃጥእ። ፳፬ ለእመ ሀለዉ ኀምሳ ጻድቃን በውስተ ሀገር ታምስኖሙኑ ወኢታሐዩኑ በእንተ ፶ ጻድቃን ኵሎ ብሔረ። ፳፭ ሐሰ ለከ እግዚኦ ኢትገበር ዘንተ ነገረ ወኢትቅትል ጻድቃነ ምስለ ኃጥኣን ሐሰ ዘይኴንና ለኵላ ምድር ኢትግበር ዘንተ ደይነ። ፳፮ ወይቤሎ እግዚአብሔር ለአብርሃም፥ ለእመ ረከብኩ በውስተ ሀገረ ሰዶም ፶ ጻድቃነ አድኅን ኵሎ ሀገረ በእንቲአሆሙ። ፳፯ ወአውሥኦ ለአብርሃም ወይቤ ይእዜ አኃዝኩ እትናገር ምስለ እግዚእየ እግዚአብሔር ወአንሰ መሬት ወሐምደ አነ። ፳፰ ወእመሰኬ ውእቱ ውሕዱ እምእልክቱ ጻድቃን ኅምስቱ ታማስንኑ ኵሎ ሀገረ በእንተ ኅምስቱ እለ ውሕዱ ወይቤሎ እግዚአብሔር ለእመ ረከብኩ በህየ አርባዐ ወኃምስተ ኢያማስን በእንቲአሆሙ። ፳፱ ወይቤሎ አብርሃም ለእመኬ ተረክቡ በህየ ፵ ወይቤሎ እግዚአብሔር፥ ኢያማስን በእንተ ፵። ፴፩ ወደገመ ዓዲ ብሂሎቶ አብርሃም ወይቤሎ እመሰኬ ተረክቡ በህየ ፴ ወይቤሎ ኢያማስን በእንተ ፴ ፴፩ ወይቤሎ አብርሃም እስመ ተበዋህኩ እትናገር ምስለ እግዚእየ እግዚአብሔር ለእመኬ ተረክቡ በህየ ፳ ወይቤሎ ኢያማስን በእንተ ፳። ፴፪ ወይቤ አብርሃም አብሐኒ እግዚኦ እንብብ ዓዲ ለእመኬ ተረክቡ በህየ ፲ቱ ወይቤሎ ኢያማስን በእንተ ፲ቱ። ፴፫ ወሶበ አኅለቀ ተናግሮቶ ለአብርሃምኒ ገብአ ኅበ ምንባሪሁ። 
				ምዕራፍ ፲፱።
፩ ወበጽሑ እልክቱ ክልኤቱ መላእክት ውስተ ሰዶም ፍና ሰርክ፥ ወሎጥኒ ሀሎ ይነብር ውስተ አንቀጸ ሰዶም፥ ወሶበ ርእዮሙ ተንሥአ ወተቀብሎሙ ወሰገደ ሎሙ። ፪ ወይቤሎሙ አጋእዝትየ ገኀሡ ኅበ ቤተ ገብርክሙ ወኅድሩ ወተሐፀቡ እገሪክሙ ወትጊሡ ወትሑሩ ፍኖተክሙ፥ ወይቤልዎ አልቦ፥ አላ ነኀድር ውስተ መርኅብ። ፫ ወሰገደ ሎሙ በገጹ ወአገበሮሙ ወግኀሡ ኅቤሁ ወቦኡ ውስተ ቤቱ ወገብረ ሎሙ ዳፍንተ ናእተ ወበልዑ ወሰትዩ። ፬ ወእንበለ ይስክቡ ሰብኣ ለይእቲ ሀገር ዐገትዋ ለቤቶሙ ኵሉ ሰብኦሙ ኅቡረ ንኡሶሙ ወዐቢዮሙ። ፭ ወጸውዕዎ ለሎጥ ወይቤልዎ አይቴ እሙንቱ እደው እለ ቦኡ ኀቤከ ሌሊተ አውጽኦሙ ኅቤነ ከመ ንሑሮሙ። ፮ ወወጽአ ኅቤሆሙ ሎጥ ኅበኆኅት ቅድመኢሆሙ ወዐጸወ ኆኅተ ድኅሬሁ። ፯ ወይቤሎሙ ሐሰ ለክሙ አኅውየ ኢታኅሥሙ ላዕለ እሉ። ፰ ወናሁ ብየ ክልኤ አዋልድ ዘኢያእመራ ብእሴ ወአውፅኦን ለክሙ ወግበርዎን ዘከመ ይኤድመክሙ፥ ወባሕቱ ላዕለ እሉ እደው ኢትግበሩ ምንተኒ ዐመፃ ቦኡ ታሕተ ጽላሎተ ቤትየ። ፱ ወይቤልዎ ሑር ከሐከ፥ ቦእከ ከመ ትኅድር ወአኮ ከመ ትኰንነነ፥ ወይእዜኒ ኪያከ ንሣቂ ፈድፋደ እምኔሆሙ ወተኀይልዎ ሎቱ ፈድፋደ ወቀርቡ ከመ ይስብርዋ ለኆኅት። ፲ ወአውጽኡ እደዊሆሙ እልክቱ እደው ወሰሐብዎ ለሎጥ ወአልብእዎ ኅቤሆሙ ውስተ ቤት ወዐጸዉ ኆኅተ። ፲፩ ወለእልክቱሰ እደው እለ ሀለዉ ቅድመ ኆኅቱ ለውእቱ ቤት አዖርቆሙ አዕይንቲሆሙ ለንኡሶሙ ወለዐቢዮሙ ወሠርሑ እንዘ የኀሥሥዎ ለውእቱ ኆኅት ወኅጥእዎ። ፲፪ ወይቤልዎ ለሎጥ እልክቱ መላእክት ቦኑ ዘብከ በዝየ ታእኃ አውታሕማ ወእመሂ ደቂቅ ወአዋልድ ወለእመቦ ዘብከ ዐርከ ዘተአምር ውስተዝ ሀገር አውፅኦሙ እምነ ዝንቱ መካን። ፲፫ እስመ ናማስን ንሕነ ለዛቲ መካን እስመ ዐብየ ገዐሮሙ በቅድመ እግዚአብሐኢር ወፈነወነ ከመ ንደምስሳ። ፲፬ ወወፅአ ሎጥ ኅበ ታሕማሁ እለ ይነሥእዎን ለክልኤሆን አዋልዲሁ ወይቤሎሙ፥ ተንሥኡ ወፃኡ እምዝንቱ ሀገር እስመ ይደመስሶ እግዚአብሔር፥ ወመሰሎሙ ለታሕማሁ ከመ ዘበሥላቅ ይቤሎሙ። ፲፭ ወሶበ ኮነ አፈ ጽባሕ አኅዙ ያጐጕእዎ መላእክት ለሎጥ ወይቤልዎ ተንሥእ ወንሣእ ክልኤሆን አዋልዲከ ወብእሲተከ ወፃእ ከመ አንተኒ ኢትሙት በኅጢአቶሙ ለሰብአ ዝንቱ ሀገር። ፲፮ ወአኅዝዎ እዴሁ እልክቱ እደዉ ወእደ ብእሲቱ ወክልኤሆን አዋልዲሁ እስመ ምህኮሙ እግዚአብሔር። ፲፯ ወይቤልዎ ሶበ አውጽእዎ አፍኣ፥ አድኅን ነፍሰከ ወኢትነጽር ድኅሬከው ኢትቁም ውስተ አድያሚሃ፥ ወውስተ ደብራ ለዛቲ ሀገር ከመ ኢትርከብከ ለከኒ እኪት። ፲፰ ወይቤሎሙ ሎጥ ብቍዑኒ አጋእዝትየ እመ ረከብኩ ምሕረተ በቅድሜክሙ። ፲፱ ወአዕበይኮ ለምሕረትከ ምስሌየ ከመ ታሕይዋ ለነፍስየ አንሰ ኢይክል አድኅኖ ርእስየ ውስተ ደብር ከመ ኢትርከበኒ እኪት ወኢይሙት። ፳ ወናሁ ዛቲ ሀገር ቅርብት ይእቲ ወንስቲት እሩጽ ህየ ወአድኅን ርእስየ ወኢኮነት ንስቲተ እምከመ ድኅነት ነፍስየ። ፳፩ ወይቤሎ ናሁ አድኅንክዋ ለገጽከ ወበከመ ትቤ ኢይገፈትኣ ለይእቲ ሀገር እንተ በእንቲኣሃ አበብከኒ። ፳፪ አፍጥን እንከ ወአድኅን ርእሰከ በህየ። ፳፫ በእንተ ዝንቱ ተሰምየት ይእቲ ሀገር ሴጎር። ፳፬ ወአዝነመ እግዚአብሔር ላዕለ ሰዶም ወገሞራ እሳተ ወተየ እምኅበ እግዚአብሐኢር እምሰማይ። ፳፭ ወገፍትኦን ለእማንቱ አህጉር ወለአድያሚሆን ምስለ ኵሎሙ እለ ይነብሩ ውስቴቶን ወለኵሉ ዘርአ ምድሮሙ። ፳፮ ወነጸረት ብእሲተ ሎጥ ድኅሬሃ ወኮነት ሐውልተ ጼው። ፳፯ ወጌሠ አብርሃም ውስተ ዝኩ መካን ኅበ ቆመ ቅድመ እግዚአብሔር። ፳፰ ወነጸረ ላዕለ ገጸ ሰዶም ወገሞራ ወላዕለ ኵሉ አድያሚሃ፥ ወሶበ ርእየ ናሁ የዐርግ ነድ እምድር ከመ ጢሰ እቶን። ፳፱ ወኮነ ሶበ ደምሰሶን እግዚአብሔር ለእማንቱ አህጉር ወለኵሉ አድያሚሆን እለ ውስቴቶን የኅድር ሎጥ ተዘክሮ ለአብርሃም ወአውጽኦ ለሎጥ እማእከለ ሙስና። ፴ ወዐርገ ሎጥ እምነ ሴጎር ወኀደረ ውስተ ደብር እስመ ፈርሀ ነቢረ ውስተ ሴጎር ወነበረ ውስተ በዓት ውእቱ ወክልኤሆን አዋልዲሁ። ፴፩ ወትቤላ እንተ ትልህቅ ለእንተ ትንእስ ናሁ አቡነ አረጋዊ ውእቱ፥ ወአልቦ ሰብእ ዘይበውእ ኅቤነ ከመ ይትዋለድ ውስተ ኵሉ ምድር። ፴፪ ንዒ ናስትዮ ወይነ ለአቡነ ወንስክብ ምስሌሁ ወናቅም ዘርአ እምአቡነ። ፴፫ ወአስተያሁ ወይነ ለአቡሆን ወበይእቲ ሌሊት ቦአት እንተ ትልህቅ ወሰከበት ምስለ አቡሃ፥ ወኢያእመረ በሰኪቦታ ወበተንሥኦታ። ፴፬ ወእምዝ ትቤላ እንተ ትልህቅ ለእንተ ትእንስ ናሁ ሰከብኩ ትማልም ምስለ አቡነ ካዕበ ናስትዮ ወይነ ወስክቢ ምስሌሁ በዛቲ ሌሊት ወናቅም ዘርአ እምአቡነ። ፴፭ ወአስተያሁ ወይነ በይእቲ ሌሊት ወቦአት እንተ ትንእስ ወሰከበት ምስለ አቡሃ፥ ወኢያእመረ በሰኪቦታ ወበተንሥኦታ። ፴፮ ወፀንሳ ክልኤሆን አዋልዲሁ ለሎጥ እምአቡሆን። ፴፯ ወወለደት እንተ ትልህቅ ወልደ ወሰመየቶ ስሞ ሞአብ ዘእምአቡየ ብሂል ወውእቱ አቡሆሙ ለሞአባውያን ፴፰ ወወለደት ወልደ እንተ ትንእስኒ ወሰመየቶ አሞን እንዘ ትብል ወልደ ሕዝብየ፥ ወውእቱ አቡሆሙ ለአሞናውያን። 
				ምዕራፍ ፳።
፩ ወተንሥአ አብርሃም እምህየ ወሖረ መንገለ ምድረ መስዕ ወኅደረ ማእከለ ቃዴስ ወማእከለ ሱረ ወነበረ ውስተ ጌራራ። ፪ ወይቤሎሙ አብርሃም በእንተ ሳራ ብእሲቱ እኅትየ ይእቲ፥ ወለአከ አቤሜሌክ ንጉሠ ጌራራ ወነሥኣ ለሳራ። ፫ ወቦአ እግዚአብሔር ኅበ አቤሜሌክ በይእቲ ሌሊት እንዘ ይነውም ወይቤሎ በሕልም ናሁ ትመውት እንተ በእንተ ዛቲ ብእሲት እንተ ነሣእካ እስመ ብእሲት ብእሲ ይእቲ። ፬ ወአቤሜሌክሰ ኢለከፋ፥ ወይቤ አቤሜሌክ ሕዝበኑ ዘኢያመረ በጽድቅ ትቀትል። ፭ ለሊሁ ይቤለኒ እኅትየ ይእቲ፥ ወይእቲኒ እኅቱ አነ፥ ወበንጹሕ ልብ ወበጽድቀ እደውየ ገበርክዎ ለዝንቱ። ፮ ወይቤሎ እግዚአብሔር አነኒ ለእመርኩ ከመ በንጹሕ ልብ ገበርኮ ለዝንቱ ወምህኩከ ከመ ኢተአብስ፥ ወበእንተ ዝንቱን ኢኅደጉከ ትቅረባ። ፯ ወይእዜኒ አግብእ ለብእሲ ብእሲቶ እስመ ነቢይ ውእቱ ወይጼሊ በእንቲአከ ወተሐዩ፥ ወእመሰ ኢያግባእካ አእምር ከመ ሞተ ትመውት አንተ ወኵሉ ዘዚአከ። ፰ ወተንሥአ አቤሜሌክ በጽባሕ ወጸውዐ ኵሎ ደቆ ወነገሮሙ ዘንተ ነገረ፥ ወፈርህዎ ለእግዚአብሔር ኵሉ ሰብአ ቤቱ ጥቀ። ፱ ወጸውዖ አቤሜሌክ ለአብርሃም ወይቤሎ ምትኑ ዝ ዘገበርከ ላዕሌየ ወላዕለ መንግሥትየ፥ ኅጢአተ ዐቢየ ዚኢገብሮ መኑሂ። ፲ ወይቤሎ አቤሜሌክ ለአብርሃም ምንተ ርእየከ እስመ እቤ አልቦ ፍርሃተ እግዚአብሔር  ውስተዝ መካን ወይቀትሉኒ በእንተ ብእሲትየ። ፲፪ ወካዕበ አማን እኅትየ ይእቲ እመንገለ አቡየ ወአኮ እምየ ወኮነተኒ ብእሲተ። ፲፫ ወአመ አውፅአኒ እግዚአብሔር እምቤተ አቡየ እቤላ ዘንተ ጽድቀ ግበሪ ሊተ ውስተ ኵሉ መካን ኅበ ቦእነ በሊ እኁየ ውእቱ። ፲፬ ወነሥአ አቤሜሌክ ዐሠርተ ምእተ ጠፋልሐ ብሩር ወአግብርተ ወአእማተ ወአባግዐ ወአልሕምተ ወወሀቦ ለአብርሃም ወአግብአ ሎቱ ብእሲቶ ሳራሃ። ፲፭ ወይቤሎ አቤሜሌክ ለአብርሃም፥ ናሁ ምድርየ ቅድመኢከ ኅበ ፈቀድከ ንበር። ፲፮ ወይቤላ ለሳራሂ፥ ናሁ ወሀብክዎ ለእኁኪ ዐሠርቱ ምእተ ጠፋልሐ ብሩር፥ ወዝንቱ ይኩንኪ ለኪ ለክብረ ገጽኪ ወበኵሉ ጽድቀ ተናገራ። ፲፯ ወጸለየ አብርሃም ኅበ እግዚአብሔር ወፈወሶ እግዚአብሔር ለአቤሜሌክ ወለብእሲቱ ወለአዋልዲሁ ወለአእማቲሁ እለ ውስተ ቤቱ ወወለዳ። ፲፰ እስመ ዐጺወ ዐጸዋ እግዚአብሔር ለማኅፀን እምኣፍኣሃ በእንተ ሳራ ብእሲተ አብርሃም።
				ምዕራፍ ፳፩።
፩ ወሐጸወ እግዚአብሔር ለሳራ ወበከመ ይቤ ገብረ ላቲ እግዚአብሔር። ፪ ወፀንሰት ሳራ ወወለደት ወልደ ለአብርሃም በርስዐቲሃ በመዋዕል ዘይቤሎ እግዚአብሔር። ፫ ወሰመዮ አብርሃም ለውእቱ ሕፃን ዘወለደት ሎቱ ሳራ ይስሐቅ። ፬ ወገዘሮ በሳምንት ዕለት በከመ አዘዞ እግዚአብሔር። ፭ ወለአብርሃም ምእት ዓመቱ አመ ተወልደ ሎቱ ይስሐቅ። ፮ ወትቤ ሳራ ሰሐቀ ረሰየኒ እግዚአብሔር ወኵሉ ዘይሰምዕ ይትፌሣሕ ሊተ። ፯ ወመኑ እምዜነዎ አብርሃም ከመ ተሐፅን ሳራ ሕፃነ ዘወለደት በርስዓቲሃ። ፰ ወልህቀ ሕፃን ወአኅደግዎ ጥበ ውገብረ አብርሃም ማእደ ዐቢየ በዕለተ አኅደግዎ ጥበ ለይስሐቅ። ፱ ወሶበ ርእየቶ ሳራ ለይስማኤል እንዘ ይትዋነይ ምስለ ይስሐቅ ወልዳ ትቤሎ ሳራ ለአብርሃም ስድዳ ለዛቲ ዓመት ምስለ ወልዳ። ፲ እስመ ኢይወርስ ወልዳ ለዓመት ምስለ ወልድየ ይስሐቅ። ፲፩ ወዕፁብ ኮኖ ዝንቱ ነገር በቅድሜሁ ለአብርሃም ጥቀ በእንተ ወልዱ። ፲፪ ወይቤሎ እግዚአብሔር ለአብርሃም ኢይኩን ዕፁብ በቅድሜከ በእንተ ዝንቱ ሕፃን ወበእንተ ዛቲ ዓመት ኵሎ ዘትቤለከ ስምዓ ለሳራ እስመ እምይስሐቅ ይሰመይ ለከ ዘርእ። ፲፫ ወለወልዳኒ ለዛቲ ዓመት ዐቢየ ሕዝበ እሬስዮ እስመ ዘርአ ዚአከ ውእቱ። ፲፬ ወተንሥአ አብርሃም በጽባሕ ወነሥአ ኅብስተ ወሣዕረ ማይ ወሀባ ለአጋር ወአንበረ ዲበ መትከፍታ ወሕፃነኒ ወፈነዋ ወሖረት ወሳኰየት ውስተ ገዳም መንገለ ዐዘቅተ መሐላ። ፲፭ ወኀልቀ ማይኒ ዘውስተ ሣዕራ ወገደፈቶ ለሕፃን ታሕተ አሐቲ ዕፅ ወሖረት። ፲፮ ወነበረት ትኔጽሮ እምርኁቅ ከመ ምንዳፈ ሐጽ እስመ ትቤ፥ ኢይርአይ ሞቶ ለሕፃንየ ወበከየት። ፲፯ ወሰምዐ እግዚአብሔር አውያቶ ለውእቱ ሕፃን ወጸውዓ መልአከ እግዚአብሔር ለአጋር እምሰማይ ወይቤላ ምንተ ኮንኪ አጋር ኢትኅዝኒ እስመ ስምዐ እግዚአብሔር ቃሎ ለሕፃንኪ እምውስተ መካን ኅበ ሀሎ። ፲፰ ተንሥኢ ወንሥኢ ሕፃነኪ ወአጽንዒዮ በእዴኪ እስመ ሕዝበ ዐቢየ እሬስዮ። ፲፱ ወፈትሐ እግዚአብሔር አዕይንቲሃ ለአጋር ወርእየት ዐዘቅተ ማይ፥ ወሖረት ወመልአት ሣዕራ ማየ ወአስተየቶ ለሕፃና። ፳ ወሀሎ እግዚአብሔር ምስለ ውእቱ ሕፃን፣ ወልሀቀ ወኅደረ ውስተ ውእቱ ገዳም ወኮነ ነዳፌ። ፳፩ ወእዝም ኃደረ ውስተ ሐቅለ ፋራን ወነሥአት ሎቱ እሙ ብእሲተ እምድረ ግብጽ። ፳፪ ወኮነ በእማንቱ መዋዕል ሖሩ አቤሜሌክ ወአኮዘት መጋቤ መራዕ ይሁ ወፋኮል መልአከ ሠራዊቱ ኅበ አብርሃም ወይቤልዎ እግዚአብሔር ምስሌከ ለኵሉ ዘገበርከ። ፳፫ ወይእዜኒ መሐል ለነ በእግዚአብሔር ከመ ኢትዐምፀኒ ኢለዘርእየ ወኢለሥጋየ ወኢለዘምስሌየ፥ አላ በከመ መጻእከ አንተ ወገበርኩ ለከ ትግበር ሊተ ወለምድርኒ እንተ ሀሎከ ውስቴታ። ፳፬ ወይቤ አብርሃም ኦሆ እምሕል አንሰ። ፳፭ ወተዛለፎ አብርሃም ለአቤሜሌክ በእንተ ዐዘቅተ ማይ ዘሄድዎ ደቁ። ፳፮ ወይቤሎ አቤሜሌክ ኢያእመርኩ መኑ ገብሮ ለዝንቱ ግብር፥ ወአንተኒ ኢያይዳእከኒ ወአነኒ ኢሰማዕኩ ዘእንበለ ዮም። ፳፯ ወነሥአ አብርሃም አልሕምተ ወአባግዐ ወወሀቦ ለአቤሜሌክ ወተማሐሉ በበይማቲሆሙ። ፳፰ ወአቀመ አብርሃም ሰብዓ አባግዐ እንተ ባሕቲቶን። ፳፱ ወይቤሎ አቤሜሌክ ለአብርሃም ምንትኑ እላ ሰብዓ አባግዓ እለ አቀም ኮን እንተ ባሕቲቶን። ፴ ወይቤሎ አብርሃም፥ እላንተ ሰብዓ አባግዐ ንሣእ እምእዴየ ከመ ይኩናኒ ስምዐ ከመ ከረይክዋ ለዛቲ ዓዘቅት። ፴፩ ወበእንተዝ ሰመይዎ ስሞ ለውእቱ ዐዘቅት፥ ዐዘቅተ መሐላ እስመ በህየ ተማሐሉ በበይማቲሆሙ። ፴፪ ወተካየዱ ኪዳነ በኅበ ዐዘቅት፥ ወተንሥአ አቤሜሌክ ወአኮዘት መጋቤ መራዕይሁ ወፋኮል መልአከ ሠራዊቱ ወተመይጡ ውስተ ምድረ ፍልስጥኤም። ፴፫ ወተከለ አብህራም ዕፀወ ኅበ ዐዘቅተ መሐላ ወጸውዐ አብርሃም በህየ ስመ እግዚአብሔር ዘለዓለም። ፴፬ ወነበረ አብርሃም ውስተ ምድር ምድረ ፍልስጥኤም ብዙኅ መዋዕለ። 
				ምዕራፍ ፳፪።
፩ ወኮነ እምድኅረ ዝንቱ መዋዕል አመከሮ እግዚአብሔር ለአብርሃም፥ ወይቤሎ አብርሃም አብርሃም፥ ወይቤ ነየ አነ። ፪ ወይቤሎ ንሥአ ለወልድከ ዘታፈቅር ይስሐቅሃ ወሑር ውስተ ደብር ላዕላይ ወአዕርጎ ህየ ወሡዖ ላዕለ አሐዱ ደብር ዘእቤለከ። ፫ ወተንሥአ አብርሃም በጽባሕ ወረሐነ አድጎ ወነሥአ ክልኤተ ደቂቆ ወይስሐቅሃኒ ወልዶ። ፬ ወሠስጸረ ዕፀወ ለመሥዋዕት ወአዖሮ ወሖረ ወበጽሐ ውስተ ውእት መካን ኅበ ይቤሎ እግዚአብሔር በሣልስት ዕለት ወነጸረ አብርሃም በአዕይንቲሁ ወርእየ መካነ እምርኁቅ። ፭ ወይቤሎሙ አብርሃም ለደቁ ንበሩ ዝየ ምስለ አድግ አነ ወወልድየ ነሐውር እስከ ደብር ወሰጊደነ ንገብእ ኅቤክሙ ዝየ። ፮ ወነሥአ አብርሃም ዕፀወ ዘመሥዋዕት ወአዖሮ ለይስሐቅ ወልዱ ወነሥአ እሳተኒ ውስተ እዴሁ ወመጥባሕተኒ ወሖሩ ክልኤሆሙ ኅቡረ። ፯ ወይቤሎ ይስሐቅ ለአብርሃም አቡሁ አባ ወይቤሎ ምንት ውእቱ ወልድየ ወይቤሎ ናሁ ዕፅ ወእሳትኒ አይቴ ሀሎ በግዑ ለመሥዋዕት። ፰ ወይቤሎ አብርሃም እግዚአብሔር ይሬኢ ሎቱ በግዖ ለመሥዋዕት ወልድየ ፱ ወሖሩ ኅቡረ ወበጽሑ ውስተ ውእቱ መካን ዘይቤሎ እግዚአብሔር ወነደቀ አብርሃም ምሥዋዐ በህየ፥ ወወደየ ዕፀወ ወአሰሮ ወአዕቀጾ ለይስሐቅ ወልዱ ወአስከቦ በከብዱ ላዕለ ምሥዋዕ መልዕልተ ዕፀው። ፲ ወአልዓለ እዴሁ አብርሃም ከመ ይንሣእ መጥባሕጠ ወይሕርዶ ለወልዱ። ፲፩ ወጸውዖ እግዚአብሔር ለአብርሃም ወይቤሎ አብርሃም አብርሃም ወይቤ ነየ አነ። ፲፪ ወይቤሎ ኢትደይ እዴከ ላዕለ ወልድከ ወኢትግበር ቦቱ ኢምንተኒ ይእዜ አእመርኩ ከመ አንተ ትፈርሆ ለእግዚአብሔር ወኢመሐኮ እምኔየ ለወልድከ ዘታፈቅር። ፲፫ ወሶበ ነሰረ አብርሃም ርእየ ናሁ አሐዱ በግዕ ወእኁዝ አቅርንቲሁ በዕፀ ሳቤቅ ወሖረ አብርሃም ወነሥኦ ወሦዖ ህየንተ ይስሐቅ ወልዱ። ፲፬ ወሰመዮ አብርሃም ለውእቱ መካን ራእየ እግዚአሔር እንዘ ይብል ዮም አስተርእዮ አስተርአየኒ እግዚአብሔር በዝ ደበር። ፲፭ ወጸውዖ መልአከ እግዚአብሔር ለአብርሃም ዳግመ እምሰማይ። ፲፮ ወይቤሎ መሐልኩ በርእስየ ይቤ እግዚአብሔር እስመ ገበርኮ ለዝንቱ ነገር ወኢመሐኮ እምኔየ ለወልድከ ዘታፈቅር፡ ፲፯ ከመ ባርኮ እባርከከ ወአብዝኆ አስተባዝኆ ለዘርእከ ከመ ከዋክብተ ሰማይ ወከመ ኆፃ ዘውስተ ድንጋገ ባሕር ወይወርሱ ዘርእከ አህጉረ ፀር። ፲፰ ወይትባረኩ በዘርእከ ኵሎሙ አሕዛበ ምድር እስመ ሰማዕከ ቃልየ። ፲፱ ወገብአ አብርሃም ኅበ ደቁ ወተንሥኡ ወሖሩ ኅቡረ ወበስሑ ኅበ ዐዘቅተ መሐላ። ፳ ወኮነ እምድኅረ ዝንቱ ነገር ዜነውዎ ለአብርሃም ወይቤልዎ ወለደት ወልደ ሜልካ ለናኮር እኁከ። ፳፩ ሆኮስ በኵራ ወመዋክሴን እኁሁ ወቀማኤል አቡሁ ለአራን። ፳፪ ወአከዛት ወኢዘራው ወፈሎዘር ወዮፋት ወባቱኤል አቡሃ ለርብቃ። ፳፫ እሉ እሙንቱ ሰመንቱ ደቂቅ ዘወለደቶ ሜልካ ለናኮር እኁሁ ለአብርሃም። ፳፬ ወሔማ ዕቅብቱ ወለደቶሙ ለቃዐት ወለቤካ ወለጣኮ ወለሜካ። 
				ምዕራፍ ፳፫።
፩ ወኮነ ሕይወታ ለሳራ ምእት ወዕሥራ ወሰብዓቱ ዓመት። ፪ ወሞተት ሳራ በሀገረ አርባቅ እንተ ውስተ ቈላት እንተ ይእቲ ኬብሮን እንተ ውስተ ከነአን ወቆመ ለአብርሃም ከመ ይላህዋ ለሳራ ወይብክያ። ፫ ወተንሥአ አብራህም እምኅበ በድና ወይቤሎሙ ለደቂቀ ኬጤ። ፬ ነግድ ወፈላሲ አነ ምስሌክሙ ሀቡኒ ሊተ ከመ እሣየጥ መቃብረ ወእቅብር በድንየ ከማክሙ። ፭ ወአውሥእዎ ደቂቀ ኬጤ ለአብርሃም ወይቤልዎ አልቦ እግዚኦ። ፮ ስምዐነ እስመ ንጉሥ አንተ ለነ እምኅበ እግዚአብሔር በውስተ መቃብሪነ ዘኅረይከ ቅብር በድነከ እስመ አልቦ ዘይከልአከ መቃብረ ከመ ትቅብር በድነከ ህየ። ፯ ወተንሥአ አብርሃም ወሰገደ ቅድመ ሕዝብ ዘደቂቀ ኬጢ። ፰ ወይቤሎምሙ እመ ፈቀድክሙ ታቅብሩኒ በድንየ ንግርዎ በእንቲአየ ለኤፋሮን ወልደ ሰኣር። ፱ የሀበኒ በዐተ ካዕበት እንቲኣሁ እንተ ሀለወት ውስተ ገራህቱ በወርቅየ በሤጥ በመጠነ ኮነ ወእሣየጥ እምኔሁ። ፲ ወሀሎ ኤፍሮን ይነብር ማእከሎሙ ለደቂቅቀ ኬጤ ወይቤሎ ኤፍሮን ኬጥያዊ ለአብርሃም እንዘ ይሰምዑ ደቂቀ ኬጢ ወኵሎሙ እለ ይበውኡ ውስተ ሀገር። ፲፩ ቅረበኒ እግዚእየ ወስምዐኒ ገራህቶሂ ወበዓአቶሂ ዘውስቴቱ ለከ ወሀብኩከ በቅድመ ኵሉ ሰብአ ሀገርየ፥ ወናሁ ወሀብኩከ ቅብር በድነከ። ፲፪ ወሰገደ አብርሃም ቅድመ ኵሉ ሕዝብ። ፲፫ ወይቤሎ ለኤፍሮን እንዘ ይሰምዑ ኵሎሙ ስምዐኒ ሤጦ ለገራህትከ ንሣእ እምኔየ ወእቅብር በድንየ በህየ። ፲፬ ወአውሥኦ ኤፍሮን ለአብርሃም ወይቤሎ አልቦ። ፲፭ እግዚኦ ስምዓኒ ምንትኑ ውእቱ ዝንቱ ወምንትኑ ውእቱ አርባዕቱ ምእት ጠፋልሕ ማእከሌየ ወማእከሌከ እንከሰ ቅብር እብድነከ በህየ። ፲፮ ወሰምዖ አብርሃም ለኤፍሮን ዘይቤሎ በቅመ ደቂቀ ኬጢ ወደለወ ሎቱ አርባዕተ ምእተ ጠፋልሐ ብሩር መፍዴ ዘኢኮነ ተምያነ። ፲፯ ወኮኖ ገራህቱ ለኤፍሮን ወበዓቱሂ ወኵሉ ዕፀው እንተ ውስቴታ ኮኖ ለአብርሃም። ፲፰ ወተሣየጠ በቅድመ ኵሎሙ ደቂቀ ኬጢ። ፲፱ ወእምዝ ቀበራ ለሳራ ብእሲቱ ውስተ በዐተ ካዕበት እንተ ተሣየጣ እምኤፍሮን።
				ምዕራፍ ፳፬።
፩ ወልህቀ አብርሃም ወኀለፈ መዋዕሊሁ ወባረኮ እግዚአብሔር ለአብርሃም በኵሉ። ፪ ወይቤሎ አብርሃም ለገብሩ ዘይልህቅ ዘውእቱ መጋቢሁ ላዕለ ኵሉ ንዋዩ ደይ እዴከ፥ ላዕለ እዴየ። ፫ ወአምሕለከ በአምላክ ሰማይ ወምድር ከመ ኢትንሣእ ብእሲተ ለወልድየ ይስሐቅ እምአዋልደ ከነአን እለ ምስሌሆሙ አኅድር አነ። ፬ ዳእሙ ሑርው ስተ ብሔርየ ኅበ ተወለድኩ ወንሣእ ብእሲተ ለወልድየ ይስሐቅ በህየ። ፭ ወይቤሎ ገብሩ ለእመኬ ኢፈቀደት ይእቲ ብእሲት ትምጻእ ምስሌየ ዘንተ ብሔረ አግብኦኑ ለወልድከ ውስተ ውእቱ ምድር እምኅበ መጻእከ። ፮ ወይቤሎ አብርሃም ለገብሩ ዑቅ ኢታግብኦ ለወልድየ ህየ። ፯ እግዚአብሔር አምላክ ሰማይ ወምድር ዘአውፅአኒ እምቤተ አበውየ ወእምድር እንተ ተወልድኩ በውስቴታ ወዘመሐለ ሊተ ወይቤለኒ ለከ እሁበከ ዛተ ምድረ ወለዘርአከ፥ ውእቱ ይፌኑ መልአኮ ቅድሜከ ወትንሥእ ለከ ብእሲተ ለወልድየ እምህየ። ፰ ወእመሰ ኢፈቀደት ባሕቱ ይእቲ ብእሲት ትምጻእ ምስሌከ ውስተ ዛቲ ምድር ንጹሕ አንተ እመሐላ፥ ወዘንተ ዑቅ ከመ ኢታግብኦ ለወልድየ ህየ። ፱ ወወደየ እዴሁ ውእቱ ገብር ላዕለ እደ አብርሃም እግዚኡ ወመሐለ ሎቱ በእንተዝ ነገር። ፲ ወነሥአ ውእቱ ገብር ዐሠርተ አግማለ እምአግማለ እግዚኡ ወኵሎ ሠናየ ዘእግዚኡ ምስሌሁ ነሥአ ወተንሥአ ወሖረ ኅበ አፍላገ አራም ሀገረ ናኮር። ፲፩ ወአዕረፈ አግማሊሁ አፍኣ እምሀገር ኅበ ዐዘቅተ ማይ ፍና ሠርክ ጊዜ ይወፅኣ ሐዋርያተ ማይ ከመ ይቅድሓ። ፲፪ ወይቤ እግዚእየ አምላኩ ለአብርሃም፥ ናሁ ቆምኩ ኅበ ዐዘቅተ ማይ ወአዋልዲሆሙ ለሰብአ ሀገር ይወፅአ ይቅድሓ ማየ። ፲፫ ወትኩን ይእቲ ድንግለ እንተ እብላ አነ አጽንኒ ቀሡተኪ እስተይ ማየ ወትቤለኒ ይእቲ ድንግል ስተይ አንተኒ ወአግማሊከኒ አስቲ እስከ ይረውዩ፥ ወኪያሃ አስተዳሎከ ለገብርከ ይስሐቅ እግዚአ። ፲፬ ወበዝንቱ አአምር ከመ ገበርከ ምሕረተ ላዕለ እግዚእየ አብርሃም። ፲፭ ወኮነ ዘእንበለ ያኅልቅ ተናግሮ ከመዝ በልቡ ወነያ ርብቃ ወፅአት እንተ ተወልደት ለባቱኤል ወልደ ሚልካ ብእሲተ ናኮር እኁሁ ለአብርሃም ወትፀውር ቀሡታ ላዕለ መትከፍታ ፲፮ ወሠናይ ገጻ ጥቀ ለይእቲ ወለት ወድንግል ይእቲ ወኢተአምር ብእሴ ወወረደት ውስተ ዐዘቅት ወቀድሐት ማየ። ፲፯ ወሶበ ዓርገት ሮጸ ውእቱ ብእሲ ወይቤላ አስትይኒ ሕቀ ማየ እምቀሡትኪ። ፲፰ ወትቤሎ ስተይ እግዚእየ፥ ወአውረደት ቀሡታ ፍጡነ እምዲበ መትከፍታ ወአስተየቶ እስከ ይረዊ። ፲፱ ወትቤሎ ለአግማሊከኒ እቅዳሕ ወይስተዩ ኵሎሙ። ፳ ወሦጠት ቀሡታ ፍጡነ ውስተ ምስታይ ወሮጸት ወቀድሐት ለአግማሊሁ ኵሎሙ። ፳፩ ወውእቱሰ ብእሲ ይሬእያ ክመ ወያረምም ከመ ይርአይ እመ ይሤርሕ እግዚአብሔር ፍኖቶ ወለእመሂ አልቦ። ፳፪ ወእምዘረወዩ አግማሊሁ ነሥአ ውእቱ ብእሲ አዕኑገ ዘወርቅ ዘዘሕልቅ ድልወቱ ወአውቃፈ ለእደዊሃ ዘዘዐሥሩ ሕልቅ ድልወቱ። ፳፫ ወተስእላ ወይቤላ ወለተ መኑ አንቲ ንግርኒ እስኩ ለእመ ቦቱ ማኅደር ውስተ ቤተ አቡኪ ለነ። ፳፬ ወትቤሎ ወለተ ባቱኤል አነ ወልደ ናኮር። ፳፭ ወቦ ኅቤነ ሣዕርኒ ወሐሠር ወማኅደርኒ ለአግማሊከ። ፳፮ ወአደሞ ለውእቱ ብእሲ ወሰገደ ለእግዚአብሔር ወይቤ፥ ይትባረክ እግዚአብሔር አምላኩ ለእግዚእየ አብርሃም ዘኢያወጽኣ ለጽድቁ ወለርትዑ እምእግዚእየ። ፳፯ ወሊተኒ ሠርሐኒ ፍኖትየ ውስተ ቤተ እኁሁ ለእግዚእየ አብርሃም። ፳፰ ወሖረት ይእቲ ወለት ወነገረት ለቤተ አቡሃ ለርብቃ እኅው ዘስሙ ላባ ወሮጸ ኅበ ዝኩ ብእሲ አፍኣ ኅበ ዐዘቅት። ፴ ወሶበ ርእየ አእኑጊሃ ወአውቃፊሃ ለኅቱ ርብቃ ወትቤ ከመዝ ይቤ ለኒ ውእቱ ብእሲ፥ ወመጽአ ኅበ ውእቱ ብእሲ እንዘ ይቀውም ኅበ ዐዘቅት። ፴፩ ወይቤሎ ነዓ ባእ ውስተ ቤትነ ይትባረክ እግዚአብሔር  ምንት ያቀውመከ አፍኣ ወናሁ አስተዳለውነ ለከ ማኅደረ ወቤተ ለአግማሊከ። ፴፪ ወቦአ ውእቱ ወአብአ አግማሊሁ ወአቅረቡ ሎሙ ሐሠረ ወሣዕረ ለአግማሊሁ ወአምጽኡ ሎቱ ማየ ለእግሩ ወለእደው እለ ምስሌሁ። ፴፫ ወአምጽኡ ሎቱ ኅብስተ ይብላዕ ወይቤሎሙ ኢይበልዕ እስከ እነግር ቃልየ ወይቤልዎ ንግር። ፴፬ ወይቤሎሙ ገብረ አብርሃም አነ። ፴፭ ወእግዚአብሔር ባረኮ ለእግዚእየ ጥቀ ወአዕበዮ ወወሀቦ አልሕምተ ወአባግዐ ወርቀ ወብሩረ አግብርተ ወአእማተ አግማለ ወአእዱገ። ፴፮ ወወለደት ሎቱ ሳራ ብእሲቱ ለእግዚእየ አብርሃም አሐደ ወልደ በርስዓን ወወሀቦ ኵሎ ዘቦቱ ሎቱ። ፴፯ ወአምሐለኒ እግዚእየ ወይቤለኒ ኢትንሣእ ለወልድየ ብእሲተ እምአዋልደ ከነአን እለ አኅድር አነ ምስሌሆሙ ፴፰ ዳእሙ ሑር ውስተ ቤተ አቡየ ወውስተ ነገድየ ወንሣእ ሎቱ ብእሲተ ለወልድየ እምህየ። ፴፱ ወእቤሎ ለእግዚእየ ዮጊ ለእመ ኢፈቀደት ይእቲ ብእሲት መጺአ ምስሌየ። ፵ ወይቤለኒ እግዚእየ እግዚአብሔር ዘአሥመርኩ በቅድሜሁ ውእቱ ይፌኑ መልአኮ ቅድመኢከ ወያሤኒ ፍኖተከ፥ ወትነሥእ ብእሲተ ለወልድየ እምህየ እምነገድየ ወእመ አኮ እምቤተ አቡየ። ፵፩ ወይእተ አሚረ ንጹሐ ትከውን እመሐላየ ወእመሰ አበዩከ ውሂበ ንጹሕ አንተ እመሐላ። ፵፪ ወሶበ በጻሕኩ ዝየ ኅበ ዐዘቅት እቤ እግዚኦ አምላከ እግዚእየ አብርሃም፥ ለእመ አንተ አውፃእከኒ ዮም በዛቲ ፍኖትየ እንተ አሐውር አነ ናሁ ቆምኩ መልዕልተ ዐዘቅተ ማይ ወአዋልደ ሰብአ ሀገር ይወጽኣ ይቅድሓ ማየ ወትኩን ይእቲ ድንግለ እንተ አነ እብላ አስትይኒ ማየ ሕቀ እምቀሡትኪ። ፵፫ ወትቤለኒ ስተይ አንተኒ ወለአግማሊከኒ እቅዳሕ። ፵፬ ወእቤ ይእተ ብእሲተ አስተዳለውከ ለገብርከ ይስሐቅ እግዚኦ ወቦቱ አአምር ከመ ገበርከ ምሕረተ ለእግዚእየ አብርሃም። ፵፭ ወኮነ ዘእንበለ አኅልቅ ተናግሮ በልብየ በጊዘሃ ወፅአት ርብቃ ወትፀውር ቀሡታ ፍጡነ ወትቤለኒ ስተይ አንተ ወሰተይኩ ወአግማልየኒ ሰትዩ። ፵፯ ወተስእልክዋ ወእቤላ ወለተ መኑ አንቲ ንግርኒ ወትቤለኒ ወለተ ባቱኤል አነ ወልደ ናኮር ዘወለደት ሎቱ ሜልካ፥ ወይእተ ጊዜ ሶበ ሰማዕኩ ዘንተ እምአፉሃ አደመተኒ ጥቀ ወአሠርገውክዋ አእኑገ ውስተ አዕዛኒሃ ወአውቃፈ ውስተ አእዳዊሃ። ፵፰ ወሶበ አደመተኒ ሰገድኩ ለእግዚአብሔር ወአእኰትክዎ ለአምላከ አብርሃም ዘአውፅአኒ ውስተ ፍኖተ ጽድቅ ከመ እንሣእ ወለተ እኁሁ ለእግዚእየ ለወልዱ። ፵፱ ወይእዜኒ ለእመ ትገብሩ ምሕረተ ወጽድቀ እግዚእየ ንግሩኒ ወእመ አኮ እትመየጥ እመ አኮ የማነ ወእመ አኮ ፀጋመ። ፶ ወአውሥእዎ ባቱኤል ወላባ ወይቤልዎ እምኅበ እግዚአብሔር ኮነ ዝ ነገር ወኢንክል ተናግሮ ኢሠናየ ወኢእኩየ። ፶፩ ነያ ርብቃ ንሥኣ ወሑር ትኩን ብእሲተ ለወልደ እግዚእከ በከመ ይቤ ለከ እግዚእከ። ፶፪ ወሶበ ሰምዐ ዘንተ ነገረ ሰገደ ዲበ ምድር። ፶፫ ወአውጽአ ውእቱ ገብር ሠርጐ ወርቅ ወብሩር ወአልባሰ ሠናያተ ወወሀባ ለርብቃ ወዓዲ ወሀቦሙ አምኃ ለአቡሃኒ ወለእማኒ፥ ፶፬ ወእምዝ በልዑ ወሰትዩ ውእቱኒ ወለ ምስሌሁ ወቤቱ፥ ወተንሥአ በጽባሕ ወይቤ ፈንዉኒ ከመ እሑር ኅበ እግዚእየ። ፶፭ ወይቤሉ አቡሃኒ ወእማኒ ወእኁሃኒ ትንበር ወለትነ ዐሡረ መዋዕለ ምስሌነ ወእምዝ ተሐውር። ፶፮ ወይቤሎሙ ኢታስተድኅሩኒ እንዘ እግዚአብሔር ሠርሐኒ ፍኖትየ ፈንዉኒ ከመ እሑር ኅበ እግዚእየ። ፶፯ ወይቤልዎ ንጸውዓ ለርብቃ ወንስማዕ እምአፉሃ። ፶፰ ወጸውዕዋ ለርብቃ ወይቤልዋ ተሐውሪኑ ምስለ ዝ ብእሲ ወትቤ እወ አሐውር። ፶፱ ወፈነውዋ ለርብቃ ምስለ ንዋይ ወለሐፃኒታ ወለገብረ አብርሃምኒ ፈነውዎ ምስለ እሊአሁ። ፷ ወባረክዋ ለርብቃ እኅቶሙ ወይቤልዋ እኅትነ አንቲ ኩኒ እልፈ ወአእላፈ አእላፋት ወይረስ ዘርእኪ አህጉረ ፀር። ፷፩ ወተንሥአት ርብቃ ወሐፃኒታኒ ወተጽዕና አግማሊሆን ወሖራ ምስለ ውእቱ ብእሲ፥ ወተወፈያ ውእቱ ብእሲ ለርብቃ ወሖሩ። ፷፪ ወይስሐቅሰ ይዋሂ ውስተ ገዳም መንገለ ዐዘቅት ወሀለዉ ኅዱራን ውስተ ምድር እንተ መንገለ መስዕ። ፷፫ ወወጽአ ይስሐቅ ይዛዋዕ ውስተ ገዳም ፍና ሠርክ ወሶበ ነጸረ ርእየ አግማለ እንዘ ይመጽኡ። ፷፬ ወሶበ ትኔጽር ርእየቶ ርብቃ ለይስሐቅ ወወረደትት እምላዕለ ገመል። ፷፭ ወተስእለቶ ለውእቱ ወልድ ወትቤሎ መኑ ውእቱ ዝንቱ ብእሲ ዘያንሶሱ ውስተ ገዳም ወይትቄበለነ ወይቤላ ዝንቱ ውእቱ እግዚእየ፥ ወነሥአት ሞጣሕታ ወተከድነት ገጻ። ፷፮ ወዜነዎ ለይስሐቅ ውእቱ ወልድ ኵሎ ዘከመ ገብረ። ፷፯ ወቦአ ይስሐቅ ውስተ ቤተ እሙ ወእምዝ ነሥአ ለርብቃ ወኮነቶ ብእሲተ ወአፍቀራ ወአንገፍዎ ላሀ ለይስሐቅ በእንተእሙ። 
				ምዕራፍ ፳፭።
፩ ወደገመ አብርሃም አውስቦ ብእሲተ እንተ ስማ ኬጡራ። ፪ ወወለደት ሎቱ ወልደ ዘስሙ ዘንበሪ ወዮቃጤንሃ ወሚዶንሃ ወዮብቅሃ ወምድያምሃ ወሴሒሃ። ፫ ወዮቃጤንሂ ወለዶሙ ለሶቤቅ ወለቴማን ወለዱዳን ወዱዳን ወለዶሙ ለራጉኤል ወለገባብዞ ወለእስራአም ወለሎአም። ፬ ወደቂቀ ምድያም ጌፌር ወኤፋር ወሄኖኅ ወአቤሮን ወቲያሬሶ፥ እሉ ኵሎሙ ደቂቀ ኬጡራ። ፭ ወወሀቦ አብርሃም ኵሎ ንዋዮ ለይስሐቅ ወልዱ በሕየቱ። ፮ ወለደቂቀ ዕቁባቲሁ ወሀቦሙ አብርሃም ሀብተ ወፈነዎሙ እምገጸ ይስሐቅ ወልዱ ውስተ ምድር ዘመንገለ ምሥራቅ። ፯ ወዝንቱ ውእቱ ሕይወቱ ለአብርሃም ወዓመታቲሁኒ ምእት ወሰብዓ ወኅምስቱ። ፰ ወረሲዖ ጥቀ ሠናይ ርስዐ ወፈጺሞ መዋዕሊሁ ሞተ አብርሃም ወተወሰከ ኅበ ሕዝቡ ፱ ወቀበርዎ ይስሐቅ ወይስማኤል ደቂቁ ውስተ በዐተ ካዕበት ዘገራህተ ኤፍሮን ዘሰዓር ኬጥያዊ ዘአንጻረ ምንባሬ ዘተሣየጠ አብርሃም እምደቂቀ ኬጢ። ፲ ወህየ ቀበርዎ ለአብርሃም ወለሳራ ብእሲቱ ፲፩ ወኮነ እምድኅረ ሞተ አብርሃም ባረኮ እግዚአብሔር ለይስሐቅ ወልዱ ወኀደረ ይስሐቅ መንገለ ዐዘቅተ ራእይ። ፲፪ ወከመዝ ውእቱ ልደቱ ለይስማኤል ወልዱ ለአብራህም ዘወለደት ሎቱ አጋር አመተ ሳራ። ፲፫ ወዝንቱ ውእቱ አስማቲሆሙ ለደቂቀ ይስማኤል በኵሩ ናቡአት ወቄዳር ወናብዳሄል ወመብስን። ፲፬ ወማሴሜ ወዱማ ወማሴን። ፲፭ ወኩዳ ወቴማን ወኢያጤር ወናፌሶ ወቂዳን። ፲፮ እሉ እሙንቱ ደቂቀ ይስማኤል ወዝንቱ ውእቱ አስማቲሆሙ በበሀገሮሙ ወበበማኅበሮሙ ወበበብሄሮሙ ወበበሕዝቢሆሙ ዐሠርቱ ወክልኤቱ መሳንፍት። ፲፯ ወኀደረ እምኤዌሌጥ እስከ ሴይር እንተ ውስተ ግብጽ ወበጽሐ ውስተ አሶርዮን ወኀደረ ቅድመ ገጸ ኵሉ አኀዊሁ። ፲፰ ወዝንቱ ውእቱ ዓመተ ሕይወቱ ለይስማኤል ፻ወ፴፯ ዓመት፥ ወሞተ ረሲዖ ወተወሰከ ኅበ ሕዝቡ። ፳ አርባዓ ዓመቱ ለይስሐቅ አመ ነሥኣ እማእከለ አፍላግ ዘሶርያ ለርብቃ ወለተ ባቱኤል ሶርያዊ እኅቱ ለላባ ከመ ትኩኖ ብእሲተ። ፳፩ ወሰአለ ይስሐቅ ኀበ እግዚአብሔር በእንተ ርብቃ ብእሲቱ እስመ መካን ይእቲ ወሰምዖ እግዚአብሔር ወፀንሰት ርብቃ። ፳፪ ወይትሐወሱ ደቂቃ በውስተ ከርሣ ወትቤ እመሰ ሀለወኒ እኩን ከመዝ ለምንት ሊተ ዝንቱ፥ ወሖረት ትስአል ኅበ እግዚአብሔር። ፳፫ ወይቤላ እግዚአብሔር ክልኤቱ ሕዝብ ሀለዉ ውስተ ከርሥኪ ወክልኤቱ ሕዝብ ይወጽኡ እምከርሥኪ፥ ወሕዝብ እምሕዝብ ይኄይስ ወዘየዐቢ ይትቀነይ ለዘይንእስ። ፳፬ ወተፈጸመ መዋዕለ ወሊዶታ ወክልኤቱ ሀለዉ ውስተ ከርሣ። ፳፭ ወወጽአ ወልዳ ዘበኵራ ወቀይሕ ኵለንታሁ ከመ ጽጌ ረዳ ወጸጓር፥ ወሰመየቶ ስሞ ዔሳው፥ ወእምድኅሬሁ ወጽአ እኁሁ ወይእኅዝ በእዴሁ ሰኰና ዔሳው ወበእንተዝ ሰመየቶ ስሞ ያዕቆብ። ፳፮ ወስሳ ዓመቱ ለይስሐቅ አመ ወለደቶሙ ርብቃ ለዔሳው ወለያዕቆብ። ፳፯ ወልህቁ ወኮኑ ወራዙተ ወኮነ ዔሳው ብእሴ ሐቅል ነዓዌ ወያዕቆብሰ ንጹሕ ውእቱ ወይነብር ውስተ ቤት። ፳፰ ወያፈቅሮ ይስሐቅ ለዔሳው እስመ ዘውእቱ ነዐወ ይሴሰይ፥ ወርብቃሰ ታፈቅሮ ለያዕቆብ። ፳፱ ወአብሰለት ሎቱ ለያዕቆብ ተብሲለ ወመጽአ ዔሳው እምሐቅል እንዘ ይደክም። ፴ ወይቤሎ ዔሳው ለያዕቆብ አብልዐኒ እምተብሲልከ እስመ ደከምኩ ጥቀ ወበእንተ ዝንቱ ተሰምየ ስሙ ኤዶም። ፴፩ ወይቤሎ ያዕቆብ ለዔሳው አግብእኬ ሊተ ብኵርናከ። ፴፪ ወይቤሎ ዔሳው ናሁ እመውት ለምንት እንከ ሊተ ከዊነ በኵር ፴፫ ወይቤሎ ያዕቆብ መሐልኬ ሊተ ዮም ከመ ታግብእ ሊተ ብኵርናከ ወመሐለ ሎቱ ዔሳው፥ ወአግብአ ሎቱ ለያዕቆብ ከዊነ በኵር። ፴፬ ወወሀቦ ያዕቆብ ለዔሳው ኅብስተ ወተብሲለ ብርስን ወበልዐ ወሰትየ ወተንሥአ ወሖረ።
				ምዕራፍ ፳፮።
፩ ወኮነ ካልእ ረኃብ ውስተ ብሔር ዘእንበለ ረኃብ ዘኮነ በመዋዕለ አብርሃም ወሖረ ይስሐቅ ኅበ አቤሜሌክ ንጉሥ ፍልስጥኤም ውስተ ጌራራ። ፪ ወአስተርአዮ እግዚአብሔር ወይቤሎ፥ ኢትረድ ውስተ ግብጽ ወኅድ ውስተ ምድር እንተ አነ እቤለከ። ፫ ወንበር ውስተ ይእቲ ምድር ወአሐውር ምስሌከ ወእባርከከ፥ እስመ ለከ ወለዘርእከ እሁባ ለዛቲ ምድር፥ ወአቀውም ምስሌከ መሐላየ ዘመሐልኩ ለአብርሃም አቡከ። ፬ ወአበዝኆ ለዘርእከ ኵላ ዛተ ምድረ ወይትባረኩ በዘርእከ ኵሉ አሕዛበ ምድር። ፭ እስመ ሰምዐ አብርሃም ቃለ ዚአየ ወዐቀበ ትእዛዝየ ወኩነኔየ ወሕግየ። ፮ ወነበረ ይስሐቅ ውስተ ጌራራ። ፯ ወተስእልዎ ሰብአ ብሔር ለይስሐቅ በእንተ ርብቃ ብእሲቱ ወይቤሎሙ እኅትየ ይእቲ፥ እስመ ፈርሀ አይድዖቶሙ ከመ ብእሲቱ ይእቲ ከመ  ኢይቅትልዎ ሰብአ ውእቱ ብሔር በእንተ ርብቃ ብእሲቱ እስመ ሠናይ ገጻ። ፰ ወነበረ ህየ ብዙኅ መዋዕለ ወሶበ ሐወጸ አቤሜሌክ እንተ መስኮት ርእዮ ለይስሐቅ እንዘ ይትዋነይ ምስለ ርብቃ ብእሲቱ። ፱ ወጸውዖ አቤሜሌክ ለይስሐቅ ወይቤሎ ናሁ ብእሲትከ ይእቲ ወትቤለኒ እኅትየ ይእቲ ወይቤሎ ይስሐቅ፥ እስመ እቤ ይቀትሉኒ በእንቲአሃ። ፲ ወይቤሎ አቤሜሌክ ምንትኑ ዝንቱ ዘረሰይከኒ ሕቀ ክመ ዘእምሰከበ ምስለ ብእሲትከ ብእሲ ዘእምአዝማድየ ወእምአምጻእከ ላዕሌየ ኅጢአተ በኢያእምሮ። ፲፩ ወአዘዞሙ ንጉሥ ለኵሎሙ ሕዘቢሁ ወይቤሎሙ ኵሉ ዘሰሐጦ ለዝንቱ ብእሲ ወለብእሲቱ ሞት እኩይ ኵነኔሁ። ፲፪ ወዘርአ ይስሐቅ ውስተ ይእቲ ምድር ወኮኖ ምእተ ምክዕቢተ ወባረኮ እግዚአብሔር። ፲፫ ወተለዐለ ወዐብየ ጥቀ። ፲፬ ወአጥረየ አግብርተ ወአእማተ አባግዐ ወአልሕምተ ብዙኅ ወቀንኡ ላዕሌሁ ሰብአ ፍልስጥኤም። ፲፭ ወለኵሎሙ ዐዘቃት ዘከረዩ ደቀ አብርሃም በመዋዕለ አቡሁ ደፈንዎሙ ሰብአ ፍልስጥኤም ወመልእዎሙ መሬተ። ፲፮ ወይቤሎ አቤሜሌክ ለይስሐቅ ሑር እምኔነ እስመ ጸናዕከነ ጥቀ። ፲፯ ወሖረ እምህየ ይስሐቅ ወኀደረ ውስተ ቈላተ ጌራራ ወነበረ ህየ። ፲፰ ወካዕበ ከረዮን ይስሐቅ ለዐዘቃተ ማይ እለ ከረዩ አግብርተ አቡሁ አብርሃም ዘደፈንዎን ሰብአ ፍልስጥኤም እምድኅረ ሞተ አብርሃም አቡሁ፥ ወሰመዮን በበአስማቲሆን በከመ ሰመዮን አብርሃም። ፲፱ ወከረዩ አግብርተ ይስሐቅ ዐዘቅተ በቈላተ ጌራራ ወረከቡ ነቅዐ ማይ ጥዑመ። ፳ ወተባአሱ ኖሎተ ይስሐቅ ወኖሎተ ጌራራ ወይቤሉ ዚአነ ውእቱ ማይ ወሰመያ ስማ ለይእቲ ዐዘቀት ዐዘቅተ ዐመፃ እስመ ዐመፅዎ። ፳፩  ወግዕዘ እምህየ ይስሐቅ ወከረየ ካልእተ ዐዘቅተ በህየ፥ ወተሳነንዎ በእንቲአሃ ወሰመያ ስማ ጽልእ። ፳፪ ወግዕዘ እምህየ ወከረየ ዐዘቅተ ወኢተበአስዎ በእንቲአሁ ወሰመይዎ ስሞ መርኅብ እንዘ ይብሉ እስመ አርኅበ ለነ እግዚአብሔር ይእዜ ወአብዝኅነ ውስተ ምድር። ፳፫ ወግዕዘ እምህየ ኅበ ዐዘቅተ መሐላ። ፳፬ ወአስተርአዮ እግዚአብሔር በይእቲ ሌሊት ወይቤሎ ነየ አነ ውእቱ አምላኩ ለአብርሃም አቡከ ኢትፍራህ ሀለውኩ ምስሌከ ወእባርከከ ወአበዝኆ ለዘርእከ በእንተ አብርሃም አቡከ። ፳፭ ወነደቀ በህየ ምሥዋዐ ለእግዚአብሔር አምላኩ ወጸውዐ እስመ እግዚአብሔር ወተከለ በህየ ዐፀደ ወከረዩ በህየ ደቀ ይስሐቅ ዐዘቅተ። ፳፮ ወሖሩ ኅቤሁ እምነ ጌራራ አቤሜሌክ ወአኮዘት መጋቤ መራዕይሁ ወፋኮል መልአከ ሠራዊቱ። ፳፯ ወይቤሎሙ ይስሐቅ ለምንት መጻእክሙ ኅቤየ እምድኅረ ጸላእክሙኒ ወአስቆረርክሙኒ ወሰደድክሙኒ እምኅቤክሙ። ፳፰ ወይቤልዎ እስመ አኮ ንሕነ ዘአስቆረርናከ፥ አላ አንበርናከ ሠናየ ወፈነውናከ በሠናይ ወይእዜኒ ቡይሩክ አንተ ለእግዚአብሔር አምላክ። ፳፱ ወሶበ ርኢነ ከመ ሀሎ እግዚአብሔር አምላክ ምስሌከ ንቤ ከመ ይኩን ማእከሌከ ወማእከሌነ መሐላ ወንትመሐል ከመ ኢትግበር እኩየ ላዕሌነ ወኢንግበር እኩየ ላዕሌከ። ፴ ወገብረ ሎሙ ማእደ ወበልዑ ወሰትዩ። ፴፩ ወተንሥኡ በጽባሕ ወተማሐሉ በበይናቲሆሙ ወፈነዎሙ ይስሐቅ ወሖሩ በዳኅን። ፴፪ ወኮነ በይእቲ ዕለት በጽሑ አግብርቲሁ ለይስሐቅ ወነገርዎ በእንተ ዐዘቅት ዘከረዩ ወረከቡ ማየ በውስቴታ። ፴፫ ወሰመያ ስማ ቤርሳቤህ ወበእንተ ዝንቱ ተሰምየት ቤርሳቤህ ይእቲ ሀገር እስከ ዮም። ፴፬ ወኮኖ ለዔሳው አርባዓ ዓመተ ወነሥአ ብእሲተ እንተ ስማ ይድን ወለተ ቤኤል ኬጥያዊ ወቤሴሞት ወለተ ኤሎን ኤውያዊ። ፴፭ ወይትቃኅዋሆሙ ለይስሐቅ ወለርብቃ። 
				ምዕራፍ ፳፯።
፩ ወኮነ እምድኅረ ልህቀ ይስሐቅ ወረስዐ ተሐምጋ አዕይንቲጂ ወኢይሬኢ። ፪ ወጸውዖ ለዔሳው ወልዱዝ እይልህቅ ወይቤሎ ናሁ ረሳዕኩ ወኢየአምር ዕለተ ሞትየ። ፫ ወይእዜኒ ንሣእ ንዋየ ሐቅልከ ወምጕንጳከ ወቀስተከ ወፃእ ሐቅለ ወነዐው። ፬ ወግበር ሊተ መብልዐ ዘከመ አፈቅር ወአምጽእ ሊተ እብላዕ ከመ ትባርከ ነፍስየ ዘእንበለ እሙት። ፭ ወሰምዐቶ ርብቃ ለይስሐቅ እንዘ ይብሎ ከመዝ ለዔሳው ወልዱ ወሖረ ዔሳው ሐቅለ ይንዐው ለአቡሁ። ፮ ወትቤሎ ርብቃ ለያዕቆብ ወልዳ ዘይንእስ ናሁ አነ ሰማዕክዎ ለአቡከ እንዘ ይብሎ ለዔሳው እኁከ። ፯ ሑር አምጽእ ሊተ እምዘነዐውከ ወግበር ሊተ መብልዐ ወእባርከ ቅድመ እግዚአብሔር ዘእንበለ እሙት። ፰ ወይእዜኒ ወልድየ ስምዐኒ ዘከመ እቤለከ። ፱ ወሑር ኅበ አባግዒነ ወአምጽእ ሊተ ክልኤተ መሐስአ ሠናያነ ወእግበሮሙ መብልዐ ለአቡከ ዘከመ ያፈቅር። ፲ ወትሰድ ለአቡከ ወይብላዕ ወይባርከ ዘእንበለ ይሙት። ፲፩ ወይቤላ ያዕቆብ ለርብቃ እሙ ናሁ ዔሳው እኁየ ጸጓር ውእቱ ወአንሰ ኢኮንኩ ጸጓረ። ፲፪ ወዮጊ እመ ገሠሠኒ አቡየ እከውን በቅድሜሁ ከመ ዘአስተሐቅሮ ወአመጽእ ላዕሌየ መርገመ ወአኮ በረከተ። ፲፫ ወትቤሎ እሙ ላዕሌየ ይኩን መርገምከ ወልድየ ዳእሙ ስምዐኒ ወሑር ወአምጽእ ሊተ ዘእቤለከ። ፲፬ ወሖረ ወአምጽአ ላቲ ለእሙ ወገብረት መብልዐ ዘከመ ያፈቅር አቡሁ። ፲፭ ወነሥአት ርብቃ አልባሲሁ ለዔሳው ወልዳ ዘይልህቅ ወዘይሤኒ ዘሀሎ ኅቤሃ ወአልበሰቶ ለያዕቆብ ወልዳ ዘይንእስ። ፲፮ ወዝክተሂ አምእስቲሆሙ ለእልክቱ ክልኤቱ መሐስእ ወደየት ላዕለ መታክፍቲሁ ወላዕለ ክሳዱ። ፲፯ ወወሀበቶ ዝኰ መብልዐ ወኅብስተኒ ዘገብረት በእደዊሁ ለያዕቆብ ወልዳ። ፲፰ ወአብአ ለአቡሁ ወይቤሎ አባ፥ ወይቤሎ አቡሁ ነየ አነ፥ መኑ አንተ ወልድየ። ፲፱ ወይቤሎ ያዕቆብ አነ ውእቱ ዔሳው ወልድከ ዘበኵር ገበርኩ ዘትቤለኒ ተንሥእ ወንበር ወብላዕ እምዘነዓውከ ለከ ከመ ትባርከኒ ነፍስከ። ፳ ወይቤሎ ይስሐቅ ለወልዱ ምንትኑ ውእቱ ዝንቱ ዘአፍጠንከ ረኪበ ወልድየ ወይቤሎ ዘወሀበኒ እግዚአብሔር አምላክከ ቅድሜየ። ፳፩ ወይቤሎ ይስሐቅ ቅረበኒ ወልድየ ወእግሥሥከ ለእመ አንተኑ ውእቱ ዔሳው ወለእመ ኢኮንከ። ፳፪ ወቀርበ ያዕቆብ ኅበ ይስሐቅ አቡሁ ወገሠሦ ወይቤሎ ቃልሰ ቃለ ያዕቆብ ወእደውሰ ዘዔሳው። ፳፫ ወኢያእመሮ እስመ እደዊሁ ጸጓራት ከመ እድወ ዔሳው ወባረኮ ይስሐቅ። ፳፬ ወይቤሎ አንተ ውእቱ ወልድየ ዔሳው ወይቤሎ ነየ አነ። ፳፭ ወይቤሎ አምጽእ ሊተ እምዘነዐውከ ወልድየ ከመ እብላዕ ወትባርከ ነፍስየ ወአቅረበ ሎቱ ወበልዐ ወአምጽአ ሎቱ ወይነ ወሰትየ። ፳፮ ወይቤሎ ይስሐቅ ቅረበኒ ወሰዐመኒ ወልድየ። ፳፯ ወቀርበ ወሰዐሞ ወአጼነዎ ወጼነዎ ጼና አልባሲሁ ወይቤ ናሁ ጼናሁ ለወልድየ ከመ ጼና ገዳም ጥቀ ጥንቁቀ ዘባረኮ እግዚአብሔር። ፳፰ ወይቤሎ የሀብከ እግዚአብሔር እምጠለ ሰማይ ወእምጠለ ምድር ወያብዝኅ ሥርናየከ ወወይነከ ወቅብዐከ። ፳፱ ወይትቀነዩ ለከ አሕዛብ ወይስ ግዱ ለከ መላእክት ወኩን እግዚአ ለእኁከ ወይስግዱ ለከ ደቂቀ አቡከ፥ ዘይባርክከ ቡሩክ ይኩን ወዘይረግ መከ ርጉመ ለይኩን። ፴ ወእምድኅረ አኅለቀ ባርኮቶ ይስሐቅ ለያዕቆብ ወፅአ ያዕቆብ እምቅድመ ገጾ ይስሐቅ አቡሁ ወመጽአ ዔሳው እምንዒው። ፴፩ ወገብረ ውእቱሂ መብልዐ ወአምጽአ ለአቡሁ ወይቤሎ ተንሥአ አባ ወብላዕ እምዘነዕወ ለከ ወልድከ ከመ ትባርከኒ ነፍስከ። ፴፪ ወይቤሎ ይስሐቅ መኑ አንተ፥ ወይቤሎ ዔሳው አነ ውእቱ ዔሳው ወልድከ ዘበኵርከ። ፴፫ ወደንገፀ ይስሐቅ ዐቢየ ድንጋፄ ጥቀ ወይቤሎ መኑመ ዘአምጽአ ሊተ ዘነዐወ ወበላእኩ ወባረክዎ ወቡሩክ ውእቱ። ፴፬ ወኮነ ሶበ ስምዐ ዔሳው ቃለ አቡሁ ጸርኅ በዐቢይ ቃል ወአምረረ ጥቀ ወይቤሎ ይስሐቅ ለዔሳው መጽአ እኁከ በጕሕሉት ወነሥአ በረከተከ። ፴፮ ወይቤ ዔሳው በጽድቅ ተሰምየ ያዕቆብ እስመ አዕቀጸኒ ክልኤተ ጊዜ፥ ቀዳሚ ብኵርናየ ነሥአኒ ወናሁ ዮምኒ በረከትየ ነሥአኒ ወይቤሎ ዔሳው አልቦኑ አባ ዘአትረፍከ ሊተ በረከተ። ፴፯ ወአውሥአ ይስሐቅ ወይቤሎ ለዔሳው እግዚአከ ረሰይክዎ ወለኵሎሙ አኅዊሁ አግብርቲሁ ረሰይክዎሙ ወአብዛኅኩ ሎቱ ወይኖ ወሥርናዮ ወቅብዖ ወለከ ምንተ እሬሲ ወልድየ። ፴፰ ወይቤሎ ዔሳው ለይስሐቅ አቡሁ አሐቲኑ ክመ በረከትከ ለከሰ አባ፥ ወእምዝ ጸርኅ ዔሳው ወበከየ። ፴፱ ወይቤ ይስሐቅ ናሁ እምጠለ ሰማይ እምላዕሉ ወእምጠለ ምድር ይኩን ሕይወትከ። ፵ ወበመባሕትከ ሕየው ወተቀነይ ለእኁከ ወባሕቱ እመ ትፈቅድ ትግድፍ ዖሮ እምላዕለ ክሳድከ ተጋነይ ሎቱ። ፵፩ ወተቀበሎ ዔሳው ለያዕቆብ በእንተ በረከቱ ዘባረኮ አቡሁ ወይቤ ዔሳው በልቡ ለትቅረብ መዋዕለ ላሁ ለአቡየ ከመ እቅትሎ ለያዕቆብ እኁየ። ፵፪ ወአይድዕዋ ለያዕቆብ ዘይቤ ወልዳ ዘይልህቅ ወለአከት ወጸውዐቶ ለያዕቆብ ወልዳ ዘይንእስ ወትቤሎ ናሁ ዔሳው እኁከ ይንዕወከ ወይፈቅድ ይቅትልከ። ፵፫ ወይእዜኒ ወልድየ ስምዐኒ ቃልየ ዘእብለከ ተንሥእ ወሑር ማእከለ አፍላግ ዘሶርያ ኅበ ለባ እኁየ ውስተ ካራን። ፵፬ ወንበር ኅቤሁ ኅዳጠ መዋዕለ እስከ ይቈርር መዓቱ ለእኁከ። ፵፭ ወይረስዕ ዘገበርካሁ ወእልእክ ወእነሥአከ እምህየ ከመ ኢይሕጐል ክልኤክሙ በአሐቲ ዕለት። ፵፮ ወትቤሎ ርብቃ ለይስሐቅ ጸላእኩ ሕይወትየ እምአዋልደ ከነአን ወእመሰ ይነሥእ ያዕቆብ ብእሲት እምዋልደ ዝንቱ ብሔር ለምንት እንከ አሐዩ። 
				ምዕራፍ ፳፰።
፩ ወጸውዖ ይስሐቅ ለያዕቆብ ወባረኮ፥ ወይቤሎ ኢትንሣእ ብእሲተ እም አዋልደ ከነአን። ፪ ተንሥአ ወሑር ማእከለ አፍላግ ውስተ ቤተ ባቱኤል አቡሃ ለእምከ ወንሣእ ለከ ብእሲቱ እምአዋልዲሁ ለላባ እኁሃ ለርብቃ እምከ። ፫ ወአምላክየ ይሑር ይምሌከ ወያዕቢከ ወይባርከ ወያብዝኅከ ወኩን ብዙኅ አሕዛበ። ፬ ወየሀብከ በረከተ አብርሃም አቡየ ለከ ወለዘርእከ እምድኅሬከ ከመ ትረሳ ለይእቲ ምድር እንተ ወሀቦ ለአብርሃም። ፭ ወፈነዎ ይስሐቅ ለያዕቆብ ወልዱ ማእከለ አፍላግ ሶርያ ኅበ ላባ ወልደ ባቱኤል ሶርያዊ እኁሃ ለርብቃ። ፮ ወሶበ ርእየ ዔሳው ከመ ባረኮ አቡሁ ለያዕቆብ ወከመ ሖረ ማእከለ አፍላግ ዘሶርያ ከመ ይንሣእ ብእሲተ እምህየ አመ ባረኮ ወከመ አዘዞ ወይቤሎ ኢትንሣእ ብእሲተ እምአዋልደ ከነአን። ፯ ወሰምዖሙ ያዕቆብ ለአቡሁ ወለእሙ ወሖረ። ፰ ወሶበ ርእየ ዔሳው ከመ እኩያት እማንቱ አዋልደ ከነአን በኅበ አቡሁ ይስሐቅ ሖረ ኅበ ይስማኤል። ፱ ወነሥአ ለቤሴሞትው እለተ ይስማኤል ወልደ አብርሃም እኁሁ ለናኮር ከመ ትኩኖ ብእሲተ ምስለ አንስቲያሁ። ፲ ወወጽአ ያዕቆብ እምዐዘቅተ መሐላ ወሖረ ኅበ ካራን። ፲፩ ወረከበ መካነ ወቤተ ህየ እስመ ዐርበት ፀሐይ ወነሥአ እምውእቱ እብን ዘውስተ ውእቱ ብሔርው ወወደየ ውስተ ትርአሲሁ ወሰከበ በውእቱ መካን። ፲፪ ወሐለመ ወይሬኢ ሰዋስው ዘወርቅ ውስተ ምድር ወርእሱ ይጐድእ ሰማየ፥ ወመላእክተ እግዚአብሔር የዐርጉ ወይወርዱ ቦቱ ወእግዚአብሔር ይቀውም ላዕሌሁ። ፲፫ ወይቤሎ እግዚአብሔር አነ ውእቱ አምላከ አብርሃም ወአምላከ ይስሐቅ አቡከ ኢትፍራህ ዛተኒ ምድረ እንተ ውስቴታ ትሰክብ ለከ እሁበከ ወለዘርእከ። ፲፬ ወይከውን እርእከ ከመ ኆፃ ባሕር ወይበዝኅ ወይመልእ እስከ ባሕር ወውስተ አዜብ ወመስዕ፥ ወውስተ ጽባሕ ወይትባረኩ ብከ ኵሎሙ አሕዛበ ምድር ወበዘርእከ። ውስተ ውእቱ ምድር ወኢየኅድገከ እስከ እገብር ለከ ኵሎ ዘእቤለከ። ፲፮ ወነቅሐ ያዕቆብ እምንዋሙ ወይቤ እግዚአብሔር ሀሎ ውስተ ዛቲ ምድር ወአንሰ ኢያእመርኩ። ፲፯ ወፈርሀ ወይቤ ግሩም ውእቱ ዝንቱ ምድር ወይከውን ዝየ ቤተ እዚአብሔር ወዛቲ ይእቲ ኆኅታ ለሰማይ። ፲፰ ወተንሥአ ያዕቆብ በጽባሕ ወነሥኣ ለይእቲ እብን እንተ ወደየ ውስተ ትርአሲሁ ወአቀማ ከመ ሐውልት ወሦጠ ቅብአ ላዕለ ርእሳ። ፲፱ ወሰመየ ስሞ ለውእቱ መካን ቤተ ኤል፥ ወስሙሰ ለውእቱ መካን ትካቲሁ ወለምሕሳ። ፳ ወበፅዐ ያዕቆብ ወይቤ ለእመ ሀሎ እግዚአብሔር ምስሌየ ወዐቀበኒ በዛቲ ፍኖት እንተ አሐውር ወወሀበኒ እክለ ዘእበልዕ ወልብሰ ዘእለብስ። ፳፩ ወአግብአኒ በዳኅን ቤተ አቡየ ይከውነኒ እግዚአብሔር አምላኪየ። ፳፪ ወዛቲ እብን እንተ አቀምኩ ትከውነኒ ቤተ እግዚአብሔር ወኵሎ ዘወሀብከኒ ዓሥራተ እዴሁ እዔሥር ለከ። 
				ምዕራፍ ፳፱።
፩ ወተንሥአ ያዕቆብ ወሖረ በጽባሕ ኅበ ላባ ወልደ ባቱኤል ሶርያዊ እኁሃ ለርብቃ እሞሙ ለያዕቆብ ወለዔሳው። ፪ ወሶበ ይኔጽር ወይሬኢ ናሁ ዐዘቅት ውስተ ገዳም ወሀለዋ ህየ ሠላሳ አባግዕ ወይሰክባ ላዕሌሃ እስመ እምነ ይእቲ ዐዘቅት ያስተይዎን ለውእቶን አባግዕ ወዲበ አፉሃ ለይእቲ ዐዘቅት እብን ዐቢይ። ፫ ወይትጋብኡ ህየ ኵሎሙ ኖሎት ወያሴስልዋ ለይእቲ እብን እምአፈ ዐዘቅት ወያስትዩ አባግዒሆሙ ወያገብእዋ ለይእቲ እብን ውስተ አፈ ዐዘቅት። ፬ ወይቤሎሙ ያዕቆብ፥ አንትሙ አኅውየ እምአይቴ አንትሙ፥ ወይቤልዎ እምነ ካራን ንሕነ። ፭ ወይቤሎሙ ተአምርዎኑ ለላባ ወልደ ናኮር ወይቤልዎ ነአምሮ። ፮ ወይቤሎሙ ዳኅንኑ ውእቱ ወይቤልዎ እወ ዳኅን ወናሁ ራኄል ወለቱ ትመጽእ ምስለ አባግዐ አቡሃ። ፯ ወይቤሎሙ ዓዲኑ ኢበጽሐ ሰዓት ከመ ይትጋብኡ እንስሳክሙ ወይስተዩ ወይሑሩ ወይትረዐዩ። ፰ ወይቤልዎ ኢንክል ለእመ ኢተጋብኡ ኵሎሙ ኖሎት ወያሴስልዋ ለዛቲ እብን እምአፈ ዐዘቅት ወናሰቲ አባግዒን። ፱ ወእንዘ ዘንተ ይትናገሩ በጽሀት ራኄል ምስለ አባግዐ አቡሃ እስመ ይእቲ ትሬዒ አባግዐ። ፲ ወሶበ ርእያ ያዕቆብ ለራኄል ወለተ ላባ እኁሃ ለእሙ ሰዓማ ለራኄል ወጸርሐ በቃሉ ወበከየ ወአይድዓ ለራሄል ከመ ወልደ ርብቃ እኅቱ ለአቡሃ ውእቱ። ፲፩ ወአሰሰላ ለእብን እምአፈ ዐዘቅት ወአስተየ አባግዒሃ ለራሄል። ፲፪ ወሮጸት ራኄል ወሖረት ወአይድአቶ ለአቡሃ ዘንተ ነገረ። ፲፫ ወሶበ ስምዐ ላባ ስመ ያዕቆብ ውልደ ርብቃ እኅቱ ሮጸ ወተቀበሎ ወሐቀፎ ወሰዐሞ ወወሰዶ ቤቶ፥ ወነገሮ ለላባ ኵሎ ነገሮ። ፲፬ ወይቤሎ ላባ ለያዕቆብ ዐጽምየ ወሥጋየ እንተ ንበር ምስሌየ ወነበረ ምስሌሁ ሠላሳ መዋዕለ። ፲፭ ወይቤሎ ላባ ለያዕቆብ እስመ እኁየ እንተ ኢትትቀነይ ሊተ በከ፥ ንግረኒ ምንት ውእቱ ዐስብከ። ፲፮ ወቦቱ ለላባ ክልኤቲ አዋልድ፥ ስማ ለእንተ ትልህቅ ልያ ወለእንተ ትንእስ ራኄል። ፲፯ ወልያሰ ትደዊ አዕይንቲሃ ወለራሄልሰ ሠናይ ራእያ ወላህይ ገጻ። ፲፰ ወአፍቀራ ያዕቆብ ለራኄል፥ ወይቤሎ ያዕቆብ ለላባ እተቀነይ ለከ ሰብዓተ ዓመተ በእንተ ራኄል ወለትከ እንተ ትንእስ ወሀበኒ ኪያሃ ከመ ትኩነኒ ብእሲተ። ፲፱ ወይቤሎ ላባ ይኄይስኒ ለከ አሀብከ ለማእምርየ ወለሥጋየ እምአሀባ ለካልእ ብእሲ ነኪር፥ ንበር እንከሰ። ፳ ወተቀንየ ያዕቆብ ሰብዓተ ዓመተ በእንተ ራኄል ወኮኖ በቅድሜሁ ከመ ኅዳጥ መዋዕል እስመ አፍቀራ። ፳፩ ወይቤሎ ያዕቆብ ለላባ ሀበኒ እንከሰ ብእሲትየ ከመ እባእ ኅቤሃ እስመ ፈጸምኩ መዋዕሊሁ። ፳፪ ወአስተጋብኦሙ ላባ ለኵሎሙ ሰብአ ብሔሩ ወገብረ ከብካበ። ፳፫ ወሶበ መስየ ነሥኣ ላባ ለልያ ወለቱ ወአብኣ ኅበ ያዕቆብ። ፳፬ ወወሀባ ላባ ለልያ ወለቱ ዘለፋሃ ትኩና አመተ፥ ወሶበ ጸብሐ ነያ ልያ። ፳፭ ወይቤሎ ያዕቆብ ለላባ ለምንት ረሰይከኒ ከመዝ አኮኑ በእንተ ራኄል ተቀነይኩ ለከ ወለምንት አስተሐቀርከኒ። ፳፮ ወይቤሎ ላባ ኢኮኑ ከመዝ በብሔርነሰ ኢይቀድሙ ውሂበ እንተ ትንእስ እንዘ ሀለወት እንተ ትልህቅ። ፳፯ ፈጽም ለዛቲኒ ሰብዐተ ዓመተ ወእሁብከ ኪያሃኒ በእንተ ዘትትቀነይ ሊተ ካልአ ሰብዐተ ዓመተ። ፳፰ ወገብረ ያዕቆብ ከማሁ ወፈጸመ ላቲኒ ሰብዐተ ዓመተ ወወሀቦ ላባ ለያዕቆብ ራኄልሃ። ፳፱ ወወሀባ ለራኄል ባላሃ ትኩና አመተ። ፴ ወቦአ ያዕቆብ ኅበ ራኄል ወአፍቀራ ፈድፋደ እምልያ ወተቀንየ ሎቱ ለላባ ካልአ ሰብዐተ ዓመተ በእንቲአሃ። ፴፩ ወሶበ ርእየ እግዚአብሔር ከመ ትጸላእ ልያ ፈትሐ ማኅፀና ወራኄልሰ ኮነት መካነ። ፴፪ ወፀንሰት ልያ ወወለደት ወልደ ወሰመየቶ ስሞ ሮቤል እንዘ ትብል፥ እስመ ርእየ እግዚአብሔር ትሕትናየ ወእምይእዜሰ ያፍቅረኒ ምትየ። ፴፫ ወዳግመ ፀንሰት ልያ ወወልደት ካልአ ወልደ ለያዕቆብ ወትቤ እስመ ስምዐኒ እግዚአብሔር ስእለትየ ከመ እጸላእ ወሰከኒ ዘንተ ወሰመየቶ ስሞ ስምዖን። ፴፬ ወፀንሰት ዓዲ ወወለደት ወልደ ወትቤ እምይእዜሰ ኅቤየ ውእቱ ምትየ እስመ ወለድኩ ሎቱ ሠለስተ ደቂቀ ወሰመየቶ ስሞ ሌዊ። ፴፭ ወፀንሰት ዓዲ ወወለደት ወልደ ወትቤ ይእዜ በእንተዝ አአምኖ ለእግዚአብሔር አምላክ ወበእንተዝ ሰመየቶ ስሞ ይሁዳ ወአቀመት ወሊደ። 
				ምዕራፍ ፴።
፩ ወሶበ ርእየት ራኄል ከመ ኢወለደት ለያዕቆብ ቀንአት ላዕለ ልያ እኅታ ወትቤሎ ለያዕቆብ ሀበኒ ወልደ ወእመ አኮ እመውት። ፪ ወተምዓ ያዕቆብ ለራኄል ወይቤላ ከመ እግዚአብሔርኑ እከውን አነ ዘእከልአኪ ፍሬ ከርሥኪ። ፫ ወትቤሎ ራኄል ልያ አመትያ በላ ሑር ባእ ኅቤሃ ወትለድ ዲበ አብራክየ ወእትዋለድ እነሂ እምኔሃ። ፬ ወወሀበቶ ባላሃ ትኩኖ ብእሲተ ወቦአ ያዕቆብ ኅቤሃ። ፭ ወፀንሰት ባላ ወወለደት ወልደ ለያዕቆብ። ፮ ወትቤ ራኄል ፈትሐ ሊተ እግዚአብሔር ወሰምዐኒ ቃልየ ወወሀበኒ ወልደ ወበእንተዝ ሰመየቶ ስሞ ዳን። ፯ ወፀንሰት ዓዲ ባላ ዓመተ ራኄል ወወለደት ካልአ ወልደ ለያዕቆብ። ፰ ወትቤ መጠቀኒ እግዚአብሔር ወመሰልክዋ ለእኅትየ ወኅየልክዋ ወሰመየቶ ስሞ ንፍታሌም። ፱ ወሶበ ርእየት ልያ ከመ ኢወለደት ወኅደገት ወሊደ ነሥአታ ለዘለፋ አመታ ወወሀበቶ ለያዕቆብ ትኩኖ ብእሲተ። ፲ ወፀንሰት ዘለፋ ለያዕቆብ ወወለደት ወልደ። ፲፩ ወትቤ ልያ አብፃዕኩ አነኒ፥ ወሰመየቶ ስሞ ጋድ። ፲፪ ወፀንሰት ዓዲ ዘለፋ ወወለደት ለያዕቆብ። ፲፫ ወትቤ ልያ ብፅዕት አነ ወያስተብፅዓኒ አንስት ወሰመየቶ ስሞ አኢሰር። ፲፬ ወሖረ ሮቤል በመዋዕለ ማእረረ ሥርናይ ወረከበ ኮለ በሐቅል ወአምጽአ ላቲ ለእሙ ወትቤላ ራኄል ለልያ ሀብኒ ኮለ ዘወልድኪ። ፲፭ ወትቤላ ልያ ኢአከለኪኑ ዘነሣእክኒ ምትየ ዓዲ ትፈቅዲ ትንሥእኒ ኮለሂ ዘወልድየ ወትቤላ ራኄል ለልያ አኮ ከማሁ ለይቢት ዮም ኅቤኪ በእንተ ኮል ዘወልድኪ ወወሀበታ። ፲፮ ወአተወ ያዕቆብ እምሐቅል ፍና ሠርክ ወተቀበለቶ ልያ ፍና ሠርክ ወትቤሎ ኅቤየ ትበይት ዮም እስመ ተሣየጥኩከ በኮል ዘወልድየ ወቤተ ኅቤሃ በይእቲ ለሊት። ፲፯ ወሰምዓ እግዚአብሔር ለልያ ወፀንሰት ወወለደት ወልደ ኃምሰ። ፲፰ ወትቤ ልያ ወሀበኒ እግዚአብሔር ዐስብየ እስመ ወሀብክዋ ኮለ ሐቅል ዘወልድየ ወሰመየቶ ስሞ ይሳኮር፥ ዐስብ ብሂል። ፲፱ ወፀንሰት ዓዲ ልያ ወወለደት ወልደ ሳድሰ ለያዕቆብ። ፳ ወትቤ ልያ ፈትሐ ሊተ እግዚአብሔር ሠናየ ፍትሐ እምዮምሰ እንከ ያፈቅረኒ ምትየ እስመ ወለድኩ ሎቱ ስድስተ ደቂቀ ወሰመየቶ ስሞ ዛብሎን። ፳፩ ወእምዝ ወለደት ወለተ ወሰመየታ ስማ ዲና። ፳፪ ወተዘከራ እግዚአብሔር ለራኄል ወፈትሐ ማኅፀና። ፳፫ ወፀንሰት ወወለደት ወልደ ለያዕቆብ ወትቤ አውፅአ እግዚአብሔር እምላዕሌየ ዝንጓጔየ። ፳፬ ወሰመየቶ ስሞ ዮሴፍ ወትቤ፥ ይወስከኒ እግዚአብሄር ወልደ ካልአ። ፳፭ ወሶበ ወልደት ራኄል ዮሴፍሃ ይቤሎ ያዕቆብ ለላባ ፈንወኒ ከመ እሑር ብሔርየ ወውስተ ምድርየ። ፳፮ ወይቤሎ ላባ ለእመ ረከብኩ ሞገሰ በቅድሜከ እስመ አእመርኩ ከመ ባረከኒ እግዚአብሔር በእንቲአከ። ፳፰ ፍልጥ ሊተ ዐስበከ ዘእሁበከ። ፳፱ ወይቤሎ ያዕቆብ ኢተምርኑ ከመ ተቀነይኩ ለከ ወሚመጠን እማንቱ እንስሳከ ዘኅቤየ። ፴ እስመ ረከብክዎን ኅዳጣተ ወመልኣ ወበዝኃ ወባረኮን እግዚአብሔር በእግረ ዚኣየ ወይእዜኒ ማእዜኑመ እገብር አንሰ ቤተ ለርእስየ። ፴፩ ወይቤሎ ላባ ምንተኑመ አሀብከ ወይቤሎ ያዕቆብ አልቦ ዘትሁበኒ ወኢምንተኒ ለእመ ገበርከ ሊተ ዘንተ ነገረ እርዒ ካዕበ አባግዒከ ወአዐቅብ። ፴፪ ወይኅልፋ ኵሎን አባግዒከ ዮም ወፍልጥ ሊተ እምውስቴቶን ኵሎ በግዐ ዘፀዐዳ ጸጕረ ወዘኰሳኵስ ኅብሩ ወፍጥረቱ ይኩነኒ ዐስብየ። ፴፫ ወኵሉ ዘኢኮነ ኰሳኵሰ ወዘኢኮነ ፀዐዳ ፍጥረቱ ለከ ይኩንከ ውእቱ። ፴፬ ወይቤሎ ላባ ይኩን በከመ ትቤ። ፴፭ ወፈለጠ በይእቲ ዕለት አብሐኰ አባግዕ ዘኰሳኵስ ወዘፀዐዳ ወኵሎ አብሐኰ አጣሊ ዘኰሳኵስ ወዘፀዓዳ ወዘቀይሕ ኅብሩ ወወሀቦሙ ለደቂቁ። ፴፮ ወርኅቁ ምሕዋረ ሠሉስ መዋዕል ማእከሎሙ ወማእከለ ያዕቆብ ወያዕቆብሰ ይርዒ አባግዐ ላባ ዘተርፋ። ፴፯ ወነሥአ ሎቱ ያዕቆብ በትረ ዘልብንም ሐመልሚለ ወዘከርካዕ ዓቢየ ወለሐጸ ያዕቆብ ወአሰሰለ ቅርፍቶ ወአስተርአየ ፀዓዳሆን ለአማንቱ አብትር እለ ለሐጸ። ፴፰ ወወደዮን ለእማንቱ አብትር ውስተ ገብላት ዘምስታየ ማይ ከመ ሶበ መጽአ እማንቱ አባግዕ ይስተያ ማየ ይኩና ቅድሜሆን እማንቱ አብትር። ፴፱ ወሶበ መጽአ እማንቱ አባግዕ ወስትያ ፀንሳ በአርአያሆን ለእማንቱ አብትር ወወለዳ አባግዐ ፀዓዳ ወዘኅብረ ሐመድ ወኰሳኵስ። ፵ ወቤጸ ያዕቆብ ተባዕተ አባግዒሁ ወፈለጠ አባግዐ ወዘኅብረ ሐመድ ወፈለጠ መራዕየ እንተ ባሕቲቶን ወኢደመሮን ምስለ አባግዐ ላባ። ፵፩ ወእምዝ እንከ አመ መዋዕል በዘቦቱ ይፀንሳ እማንቱ አባግዕ ይሠይሞን ያዕቆብ ለእማንቱ አብትር ቅድመ አባግዕ ውስተ ገብላት ከመ ይፅንሳ በአርአያሆን ለእማንቱ አብትር። ፵፪ ወእምከመ ወለዳ እማንቱ አባግዕ ኢይሠይሞን እንከ ወኮነ ኵሉ ዘቦቱ ትእምርት ለያዕቆብ ወዘአልቦ ትእምርት ለላባ። ፵፫ ወብዕለ ያዕቆብ ጥቀ ፈድፋደ ወአጥረየ አግብርተ ወአእማተ ወብዙኅ እንስሳ አልሕምተ ወአባግዐ አግማለ ወአእዱገ። 	
				ምዕራፍ ፴፩።
፩ ወሰምዐ ያዕቆብ ነገሮሙ ለደቂቀ ላባ ዘይቤሉ ነሥአ ያዕቆብ ኵሎ ንዋየ አቡነ ወእምንዋየ አቡነ አጥረዮ ለዝንቱ ኵሉ ክብር። ፪ ወርእዮ ያዕቆብ ለላባ ከመ ኢኮነ ከመ ትካት ገጹ ምስሌሁ። ፫ ወይቤሎ እግዚአብሔር ለያዕቆብ ሑር ወግባእ ብሔረ አቡከ ወአዝማዲከ ወአነ እሄሉ ምስሌከ። ፬ ወጸውዖን ያዕቆብ ለልያ ወለራኄል ውስተ ሐቅል ኅበ ምርዓይ። ፭ ወይቤሎን ናሁ አነ እሬኢ ገጾ ለአቡክን ከም ኢኮነ ምስሌየ ከመ ትካት ወአምላኩ ለአቡየ ሀሎ ምስሌየ። ፮ ተአምራ ከመ በኵሉ ኀይልየ ተቀነይኩ ለአቡክን። ፯ ወአቡክንሰ አኅዘነኒ ወወለጠ ዐስብየ ዓሠርተ ጊዜ ወኢያብሖ እግዚአብሔር ያሕሥም ላዕሌየ። ፰ ወለእመ ይቤለኒ ዘኅብር ይኩን ዐስብከ ይወልዳ ኵሎን አባግዕ ዘኅብር ወለእመ ይቤለኒ ፀዐዳ ይኩን ዐስብከ ይወልዳ ኵሎን ፀዓዳ። ፱ ወነሥአ እግዚአብሔር ኵሎ አባግዒሁ ለአቡክን ወወሀበኒዮን ሊተ። ፲ ወእምዝ አመ ይፀንሳ እሬኢ በአዕይንትየ በሕልም ወናሁ አብሓኵ ዘአባግዕ ወዘአጣሊ ጽሰዓዳ ወዘኅብረ ሐመድ ወዘኰሳኵስ። ፲፩ ወይቤለኒ እግዚአብሔር በሕልም «ያዕቆብ ያዕቆብ» ወቤ ነየ አነ ምንትኑ። ፲፪ ወይቤለኒ ነጽር በአዕይንቲከ ወርኢ አብሓኵ ዘአባግዕ ወዘአጣሊ የዐርጉ ዲበ አባግዕ ወዲበ አጣሊ ፀዐዳ ወዘኅብረ ሐመድ ወዘኰሳኵስ እስመ ርኢኩ ኵሎ ዘይገብር ላዕሌከ ላባ። ፲፫ አነ ውእቱ እግዚአብሔር አምላክከ ዘአስተርአይኩክ በብሔር በኅበ ቀባእከ ሊተ ሐውልተ ወበህየ በፃዕከ ሊተ ብፅዓተ ወይእዜኒ ተንሥእ ወሑር ውስተ ብሔር ኅበ ተወለድከ ወአነ እሄሉ ምስሌከ። ፲፬ ወአውሥኣሁ ወይቤላሁ ቦኑ እንከ ዘብነ ርስት ውስተ ቤተ አቡነ። ፲፭ አኮኑ ከመ ነኪር ንሕነ በኅቤሁ ወሤጠነ ወበልዐ ሤጠነ። ፲፮ ወዝ ኵሉ ክብር ዘነሥአ እግዚአብሔር እምአቡነ ለከ ውእቱ ወለውሉድነ ወይእዜኒ ግበር ኵሎ ዘይቤለከ እግዚአብሔር። ፲፯ ወተንሥአ ያዕቆብ ወነሥአ አንስቲያሁ ወደቂቆ ወጸዐኖሙ ዲበ አግማል። ፲፰ ወነሥአ ኵሎ መራዕይሁ ወቈሳቍሳቲሁኒ ዘአጥረየ በማእከለ አፍላግ ወኵሎ ዘዚኣሁ ወሖረ ኅበ አቡሁ ይስሐቅ ውስተ ምድረ ከነአን። ፲፱ ወላባሰ ሖረ ኅበ ይቀርፅ አባግዒሁ ወሰረቀት ራኄል አማልክተ አቡሃ። ፳ ወያዕቆብሰ ኅብኦ ለላባ ሶርያዊ ወኢያይድዖ ከመ የሐውር። ፳፩ ወሖረ ውስተ ወኵሉ ዘዚአሁ ወዐደወ ፈለገ ወኀደረ በደብረ ገለዓድ። ፳፪ ወዜነውዎ ለላባ ሶርያዊ ከመ ሖረ ያዕቆብ። ፳፫ ወነሥኦሙ ላባ ለኵሎሙ አኅዊሁ ወዴገኖሙ ምሕዋረ ሠሉስ መዋዕል ወረክቦሙ በደብረ ገለዓድ። ፳፬ ወመጽአ እግዚአብሔር ኅበ ላባ ሶርያዊ በሕልም ሌሊተ ወይቤሎ ዑቅ ኢትንብብ ሕሡመ ላዕለ ያዕቆብ ገብርየ ፳፭ ወረከቦ ላባ ለያዕቆብ ወያዕቆብሰ ይተክል ሐይመቶ ውስተ ደብር ወአቀሞሙ ላባ ለአኃዊሁ ውስተ ደብረ ገለዓድ። ፳፮ ወይቤሎ ላባ ለያዕቆብ ምንተ ገበርኩ ጽሚምተ ዘትትኅጥአኒ ወትሰርቀኒ አዋልድየ ከመ ዘብኵናት ፄወወ። ፳፯ ወሶበ ነገርከኒ እምፈነውኩከ በትፍሥሕት ወብኃሤት ወበማኅሌት ወበከበሮ በበመሰንቆ። ፳፰ ወሚመ ኢይደልወኒኑ ከመ እስዐም ደቂቅየ ወአዋልድየ ወይእዜሰ ከመ ዐብድ ገበርከ። ፳፱ ወይእዜኒ እምክህልኩ ገቢረ እከይ ላዕሌከ ወባሕቱ አማልከ አቡከ ይቤለኒ ትማልም ዑቅ ርእሰከ ኢትግበር ሕሡመ ላዕለ ያዕቆብ። ፴ ወይእዜኒ ሑር እመ ፈተውከ ከመ ትሑር ቤተ አቡከ ወለምንት ትሰርቀኒ አማልክትየ። ፴፩ ወአውሥአ ያዕቆብ ወይቤሎ ለላባ እስመ መሰለኒ ዘተሀይደይኒ አዋልዲከ ወኵሎ ንዋይየ ወይእዜኒ ርኢ ለእመ ቦ ንዋይከ ኅቤየ ወንሣእ፥ ወበኅበ ዘረከብከ አማልክቲከ ኢይሕየው። ፴፪ ወናሁ አሰምዕ ለከ በቅድመ እሉ አኃዊነ ወኢያእመረ ያዕቆብ ከመ ሰረቀት ራኄል ፴፫ ወቦኣ ላባ ቤተ ያዕቆብ ወኢረከበ ወወፅአ ወቦአ ቤተ ልያ ወፈተነ ወኢረከበ፥ ወቦአ ቤተ ክልኤሆን ዕቁባቲሁ ወኢረከበ ወቦአ ቤተ ራኄል። ፴፬ ወራኄልሰ ነሥአቶሙ ለአማልክተ አቡሃ ወወደየቶሙ ውስተ ሕንባለ ገመል ወነበረት ላዕሌሁ። ፴፭ ወትቤሎ ለአቡሃ ኢይመሰልከ ዘአስተሐቀርኩከ እግዚእየ እስመ ኢይክል ተንሥኦ ቅድሜከ እስመ ትክት አነ፣ ወፈተነ ላባ ኵሎ ቤታ ለራኄል ወኢረከበ አማልክቲሁ። ፴፮ ወተምዐ ያዕቆብ ወተላኰዮ ለላባ ወይቤሎ ምንትኑ አበሳየ ወምንትኑ ጌጋይየ ዘዴገንከኒ ወፈተንከኒ ኵሎ ንዋይየ። ፴፯ ወምንተ ረከብከ እምነ ቈሳቍሰ ቤትከ ናስተአኅዝኑ ቅድመ እሉ አኅዊነ ወይዝልፉ ማእከሌነ። ፴፰ ዕሥራ ወአሐዱ ዓመት ሊተ እንዘ አዐቅብ አባግዒከ ወአጣሌከ ወኢመሐስአ በግዕ ኢበላዕኩ እምአባግዒከ። ፴፱ ወብላዐ አርዌኒ ኢያምጻእኩ ለከ ወእፈድየከ እምኅቤየ፥ እመኒ ቦ ዘተሰርቀ፥ እመኒ መዓልተ ወእመኒ ሌሊተ፥ በጠል እበይት ወነፍጸ ንዋም እምአዕይንትየ። ፵ ዕሥራ ወአሐዱ ዓመት ሊተ ዮም ውስተ ቤትከ ዘተቀነይኩ ለከ። ፵፩ ዐሠርተ ወአርባዕተ ዓመተ ተቀነይኩ ለከ በእንተ ክልኤሆን አዋልዲከ፥ ወሰብዓተ ዓመተ በእንተ አባግዒከ ወአኅለፍከ ብየ ዐስብየ ዐሠርተ ጊዜ። ፵፪ ወሶበ አኮ አምላከ አብርሃም አቡየ ዘሀሎ ምስሌየ ወሶበ አኮ በፍርሀተ ይስሐቅ ዕራቅየ እፈነውከኒ ወርእየ እግዚአብሔር ጻማሆን ለእደውየ ወገሠጸ ትማልም። ፵፫ ወአውሥኦ ላባ ለያዕቆብ ወይቤሎ ደቂቅከኒ ደቂቅየ ወአዋልዲከኒ አዋልድየ ወእንስሳከሂ እንስሳየ ወዝኵሉ ዘትሬኢ ዘዚአየ ውእቱ ለእላ አዋልድየ ምንት እንከ እሬስዮን ሎቶን ዮም ወለውሉዶንሂ ዘወልዳ። ፵፬ ወይእዜኒ ነዓ ንትመሐል አነ ወአንተ ወይኩን ሰላም ማእከሌየ ወማእከሌከ። ፵፭  ወነሥአ ያዕቆብ እብነ ወአቀመ ሐውልተ። ፵፮ ወይቤሎሙ ያዕቆብ ለአኅዊሁ አልዱ አእባነ፥ ወአለዱ ወገብሩ ወግረ ወበልዑ ወሰትዩ ዲበ ይእቲ እብነ ወግር፥ ወይቤሎ ላባ ዛቲ ወግር ስምዕ ማእከሌየ ወማእከሌከ። ፵፯ ወሰመያ ላባ «ወግረ ስምዕ» ወያዕቆብኒ ሰመያ ከማሁ። ፵፰ ወይበሎ ላባ ለያዕቆብ ነያ ዛቲ ወግር እንተ አቀውም ስምዕ ማእከሌየ ወማእከሌከ ወበእንተ ዝንቱ ተሰምየ ስማ «ወግረ ስምዕ»። ፵፱ ወይቤሎ ላባ ራእየ ዘአስተርአየኒ እግዚአብሔር ይርአይ ማእከሌየ ወማእከሌየ ዮም እስመ ንትራኃቅ አሐዱ እምካልኡ። ፶ ከመ ኢትሣቅዮን ለአዋልድየ ወከመ ኢትንሣእ ብእሲተ ላዕሌሆን። ፶፩ ወርኢ ናሁ አልቦ ዘሀሎ ምስሌነ። ፶፪ እመኒ ዐዶኩ ኅቤከ ዛቲ ወግር ወዛቲ ሐውልት ትትልወኒ በእኪት። ፶፫ ወአንተኒ ለእመ ዐዶከ ኅቤየ እምላከ አብርሃም ወአምላከ ናኮር ይፍታሕ ማእክለኢየ ወማእከሌከ ወመሐለ ሎቱ ያዕቆብ በፍርሀተ ይስሐቅ አቡሁ። ፶፬ ወሦዐ ያዕቆብ መሥዋዕተ እብውስተ ደብር ወፀውዖሙ ለአኅዊሁ ወበልዑ ወሰትዩ በቤቱ፥ ወቤቱ ውስተ ውእቱ ደብር። ፶፭ ወተንሥአ ላባ በጽባሕ ወሰዐመ አዋልዲሁ ወደቂቆን ወባረኮሙ ወተመይጠ ላባ ብሔሮ ወሖረ።
				ምዕራፍ ፴፪።
፩ ወያዕቆብኒ ገብአ ውስተ ፍኖቱ፥ ወነጸረ በአዕይንቲሁ ያዕቆብ ወርእየ ተአይነ እግዚአብሔር ኅዱራነ ወተራከብዎ መላእክተ እግዚአብሔር። ፪ ወይቤ ያዕቆብ ሶበ ርእየ፥ ተአይነ እግዚአብሔር ይእቲ ዛቲ፥ ወሰመየ ስሞ ለውእቱ ብሔር ተአይን። ፫ ወፈነወ ያዕቆብ ሐዋርያተ ኅበ ኤሳው እኁሁ ብሔረ ሴይር ውስተ ምድረ ኤዶም። ፬ ወአዘዞሙ ወይቤሎሙ ከመዝ በልዎ ለኤሳው እግዚእየ፥ ከመዝ ይቤ ገብርከ ያዕቆብ ኅበ ላባ ነበርኩ ወጐንደይኩ እስከ ዮም። ፭ ወአጥረይኩ አግብርተ ወአእማተ ወአልሕምተ ወአባግዐ፥ አግማለ ወአእዱገ ወፈነውኩ ይዜንውዎ ለግዚእየ ኤሳው ከመ እርከብ ሞገሰ በቅድሜከ አነ ገብርከ። ፮ ወገብኡ ኅቤሁ ለያዕቆብ እሙንቱ ሐዋርያት እለ ፈነወ ወይቤልዎ ሖርነ ኅበ ኤሳው እኁከ ወናሁ መጽአ ይትቀበልከ ወአርባዕቱ ምእት እደው ምስሌሁ። ፯ ወፈርሀ ጥቀ ያዕቆብ ወኅጥአ ዘይገብር ወነፈቆሙ ለሕዝብ እለ ምስሌሁ ወለአባግዕኒ ወለአልሕምትኒ ወለአግማልኒ ወገብሮ ክልኤተ ትእይንተ። ፰ ወይቤ ያዕቆብ ለእመ መጽአ ኤሳው ውስተ አሐቲ ትእይንት ወቀተላ ትድኅን ካልእት ትእይንት። ፱ ወይቤ ያዕቆብ ውእቱ አምላከ አበውየ አምላከ አብርሃም ወአምላከ ይስሐቅ ዘይቤለኒ ሑር ውስተ ብሔር ኅበ ተወለድከ ወአነ አሤኒ ላዕሌከ ያሤኒ እንከሰ ላዕሌየ። ፲ ወበኵሉ ጽድቅ ወርትዕ ዘገብርከ ለገብርከ ረከብኩ፥ እስመ በበትርየ ዐደውክዎ ለዝንቱ ዮርዳኖስ ወይእዜሰ ኮንኩ ክልኤተ ተአይነ። ፲፩ ወአድኅነኒ እግዚኦ እምእዴሁ ለኤሳው እኁየ፥ እስመ እፈርህ አነ እምኔሁ ላዕለ ርእስየ ከመ ኢይምጻእ ወኢይቅትለኒ ወኢይቅትል እመ ምስለ ውሉዳ። ፲፪ እስመ ትቤለኒ አሤኒ ላዕሌከ ወእሬሲ ዘርአከ ከመ ኆፃ ባሕር ዘኢይትኌለቍ እምብዝኁ። ፲፫ ወቤተ ህየ በይእቲ ሌሊት ወአውጽአ እምኅ ዘይወስድ ለኤሳው እኁሁ። ፲፬ ክልኤተ ምእተ አጣሌ፥ ወዕሥራ አብሓኰ አጣሊ፥ ወክልኤተ ምእተ አባግዐ ወስሳ አብሓኰ አባግዕ። ፲፭ ሐምሳ ናቀተ ምስለ እጐሊሆን ወአርባዐ እጐልተ ወዐሠርተ አሥዋረ ወዕሥራ አእዱገ ወዐሠርተ ዕዋለ። ፲፮ ወወሀቦሙ ለደቂቁ መራዕየ እንተ ባሕቲቶሙ ወይቤሎሙ ሑሩ ቅድመ ወአስተራኅቁ መራዕየ እመ ራዕይ። ፲፯ ወአዘዞ ለቀዳማዊ ወይቤሎ ለእመ ረከብኮ ለኤሳው እኁየ ወተስእለከ ወይቤለከ ዘመኑ ዝንቱ ወአይቴ ተሐውር ወዘመኑ ዝ ዘየሐውር ቅድሜከ። ፲፰ በሎ ዘገብርከ ያዕቆብ አምኃ ዘፈነወ ለእግዚኡ ኤሳው ወናሁ ውእቱኒ ይተልወነ ድኅሬነ። ፲፱ ወአዘዞ ለካልኡኒ ወለሣልሱኒ ወለኵሎሙ እለ የሐውሩ ቅድሜሁ ወይነድኡ መራዕየ ወይቤሎሙ ለእመ ረከብክምዎ ለኤሳው እኁየ ከመዝ በልዎ ናሁ ገብርከ ያዕቆብ ይበጽሕ ድኅሬነ። ፳ እስመ ይቤ እድኅን እምገጹ በዝንቱ አምኃ ዘይወስዱ ደቅ ቅድሜሁ ወእምዝ እሬኢ ገጾ ቅድወ ከመ ይትቀበሎ ለገጽየ በዳኅን። ፳፩ ወወምዝ ፈነወ አምኅ ወውእቱሰ ቤተ ውስተ ትእይንት በይእቲ ሌሊት። ፳፪ ወተንሥአ ያዕቆብ ወነሥኦን ለልክሌሆን አንስትያሁ ወለክልኤሆን ዕቁባቲሁ ወዐሠርተ ወአሐደ ደቂቆ ወዐደወ ማዕዶተ ያቦቅ። ፳፫ ወነሥኦሙ ወዐደወ ውኂዘ ወአዕደወ ኵሎ ንዋያቲሁ። ፳፬ ወተርፈ ያዕቆብ ባሕቲቱ ወተጋደሎ ብእሲ እስከ ጽባሕ። ፳፭ ወሶበ ርእየ ከመ ኢክሀሎ አኀዘ ሥርዎ ሕሩመ እንዘ ይትጋደል ምስሌሁ። ፳፮ ወይቤሎ ፈንወኒ እስመ ጎሀ ጽባሕ ወይቤሎ ኢይፌንወከ ለእመ ኢባረከኒ። ፳፯ ወይቤሎ መኑ ስምከ ወይቤሎ ያዕቆብ ስምየ። ፳፰ ወይቤሎ ኢይኩን እንከ ስምከ ያዕቆብ፥ ዳዕሙ ይኩን ስምከ እስራኤል፥ እስመ ክህልከ ምስለ እግዚአብሔር ወምስለ እጓለ እመሕያው። ፳፱ ወይቤሎ ያዕቆብ አይድዐኒ ስመከ ወይቤሎ ለምንት ለከ ትሴአል ስምየ እስመ መድምም ውእቱ ወባረኮ በህየ። ፴ ወሰመዮ ያዕቆብ ስሞ ለውእቱ ብሔር፥ ራእየ እግዚአብሔር እስመ ይቤ ርኢክዎ ለእግዚአብሔር ገጸ በገጽ ወድኅነት ነፍስየ ወገጽየ። ፴፩ ወሠረቀ ፀሐይ ሶበ ኀደገ ራእየ እግዚአብሔር ወሎቱሰ ያስኦዝዞ እግሩ። ፴፪ ወበእንተዝ ኢይበልዑ ደቂቀ እስራኤል እስከ ዛቲ ዕለት ውእተ ሥርወ ዘአስኦዘዞ ዘሀሎ ውስተ ዓወ እግሩ እስመ አኅዞ ሥርዎ ሕሩመ ላያዕቆብ ውእቱ ሥርው ኅሩም። 
				ምዕራፍ ፴፫።
፩ ወአንሥአ ያዕቆብ አዕይንቲሁ ወርእየ ወናሁ ኤሳው እኁሁ መጽአ ወአርባዕቱ ምእት እደው ምስሌሁ ወነፈቆሙ ያዕቆብ ለደቂቁ ኅበ ልያ ወኅበ ራኄል ወኅበ ክልኤሆን ዕቁባቲሁ። ፪ ወረሰዮን ለዕቁባቲሁ ምስለ ደቂቆን ቅድመ ወለልያ ወለደቂቃ ድኅሬሆን እለራኄልሰ ወለዮሴፍ ድኅሬሃ። ፫ ወውእቱሰ ሖረ ቅድሜሆሙ ወሰገደ ውስተ ምድር ስብዐ እስከ ይበጽሕ ኅበ እኁሁ ኤሳው። ፬ ወአቅደመ ረዊጸ ኤሳው ወተቀበሎ ወሐቀፎ ክሳዶ ወሰዓሞ ወበከዩ ክልኤሆሙ ኅቡረ። ፭ ወሶበ ነጸረ ኤሳው ወርእዮን ለአንስት ወለደቂቆን ይቤሎ ምንትከ እሉ፥ ወይቤሎ ያዕቆብ ደቂቅየ እሙንቱ ዘመሐሮ እግዚአብሔር ለገብርከ። ፮ ወመጽአ ዕቁባቲሁ ወደቂቆን ምስሌሆን ወሰገዳ። ፯ ወመጽአት ልያ ወደቂቃ ወሰገዱ ሎቱ፥ ወእምዝ መጽአት ራኄል ወሰገደት። ፰ ወይቤሎ ኤሳው ለያዕቆብ ምንትከ ውእቱ ዝንቱ ኵሉ ተአይን ዘረከብኩ፣ ለከ እግዚኦ ከመ እርከብ ሞገሰ በቅድሜከ። ፱ ወይቤሎ ኤሳው ብየ እንስሳ ብዙኅ እኁየ ወይኩንከ ለከ ዘዚኣከ። ፲ ወይቤሎ ያዕቆብ አኮ ከመዝ ለእመ ረከብኩ ሞገሰ በቅድሜከ ተመጠው አምኃየ እምእዴየ፥ እስመ በእንተ ዝንቱ እሬኢ ገጸከ ከመ ዘይሬኢ ገጸ እግዚአብሔር። ፲፩ ወእመሰ ታፈቅረኒ ንሣእ አምኃየ ዘአምጻእኩ ለከ እስመ መሐረኒ እግዚአብሔር ወብየ ኵሉ ወአገብሮ ወነሥኦ። ፲፪ ወይቤሎ ኤሳው ተንሥእ ንሑር እንተ መንጸር። ፲፫ ወይቤሎ ያዕቆብ ለሊከ ተአምር እግዚእየ ከመ ድኩማን ደቂቅ ወአልሕምት ወአባግዕ ወእጕላትኒ የሐርሳ ላዕሌየ ወለእመሰ መረድነ ላዕሌሆሙ አሐተ ዐለተ ወእመ አኮ ሰኑየ ይመውቱ ኵሉ እንስሳነ። ፲፬ ሑር አንተሰ እግዚእየ ቅድመ ገብርከ ወንሕነሰ በከመ ንክል ነሐውር ወንውዕልሂ ውስተ ፍኖት እነ ነሐውር፣ ወሶበሂ ነሐውር በእግረ ደቂቅ ነሐውር፥ እስከ ንበጽሕ ኀበ እግዚእነ ውስተ ሴይር። ፲፭ ወይቤሎ ኤሳው እኅድግኑ ለከ እምዝንቱ ሕዝብ ዘምስሌየ፥ ወይቤሎ ያዕቆብ ለምንት ዝንቱ የእክለኒ ዘምስሌየ ወዘረከብኩ ሞገሰ በቅድሜከ እግዚኦ። ፲፮ ወገብእ ኤሳው ፍኖቶ በይእቲ ዕለት ውስተ ሴይር። ፲፯ ወያዕቆብሰ ኀደረ ውስተ ተአይን ወገብረ ሎቱ ሐጹረ በህየ ሎቱሂ ወለእንስሳሁኒ ወበእንተዝ ሰመዮ ለውእቱ ብሔር ማኅደር። ፲፰ ወበጽሐ ያዕቆብ ውስተ ሴሎም ውሰተ ሀገረ ሰቂሞን እንተ ሀለወት ውስተ ምድረ ከነአን እምድኅረ መጽአ እምአፍላግ ዘሶርያ ወበጽሐ አንጻረ ሀገር። ፲፱ ወተሣየጠ ደወለ ገራህት ወተከለ ህየ ማኅደረ፥ ወገራህትሰ እንተ ተሣየጠ እምኤሞር አቡሁ ለሴኬም በምእት አባግዕ። ፳ ወአቀመ በህየ ምሥዋዐ ወጸውዖ ለአምላከ እስራኤል።
				ምዕራፍ ፴፱።
፩ ወወፅአት ዲና ወለተ ልያ እንተ ተወልደት ለያዕቆብ ከመ ትርአይ አዋልደ ውእቱ ብሔር። ፪ ወርእያ ሴኬም ወልደ ኤሞር ኤውያዊ መልአከ ብሔር ወነሥአ ወሰከበ ምስሌሃ ወአኅሠራ። ፫ ወርእየ ነፍስታ ለዲና ወለተ ያዕቆብ ወአፍቀራ ለይእቲ ወለት ወተናገረ በእንተ ግዕዛ። ፬ ወይቤሎ ሴኬም ለኤሞር አቡሁ ንሥኣ ሊተ ለዛቲ ወለት ትኩነኒ ብእሲተ። ፭ ወሰምዐ ያዕቆብ ከመ አርኰሳ ለዲና ወለቱ ወልደ ኤሞር ወደቂቁሰ ሐቅለ ሀለዉ ምስለ እንስሳሁ ወአርመመ ያዕቆብ እስከ ይመጽኡ ደቂቁ። ፮ ወመጽአ ኤሞር አቡሁ ለሴኬም ኅበ ያዕቆብ ከመ ይትናገሮ። ፯ ወመጽኡ ደቂቁ እምሐቅል፥ ወሶበ ስምዑ ዘከመ ሰከበ ሴኬም ምስለ ወለተ ያዕቆብ ደንገፁ ጥቀ ወተከዙ እስመ ኅፍረተ ገብረ ላዕለ እስራኤል ወኢኮነ ከማሁ ሕጉ። ፰ ወተናግሮሙ ወይቤሎሙ ኤሞር፥ ሴኬም ወልድየ አፍቀራ ለወለትክሙ ሀብዎ ትኩኖ ብእሲተ። ፱ ወትትሐመዉነ ሀቡነ አዋልዲክሙ ወአዋልዲነኒ ንሥኡ ለደቂቅክሙ። ፲ ወንበሩ ምስሌነ ወምድርነሂ ናሁ ረኃብ ቅድሜክሙ ኅድሩ ውስቴታ ወተገበሩ። ፲፩ ወይቤሎሙ ሴኬም ለአቡሃ ወላኅዊሃ ረስዩ ሊተ ዘንተ ፍትሐ በቅድሜክሙ ወኵሎ ዘትብሉ እሁብ። ፲፪ ወመጠነ አብዛኅክሙ ጥቀ ሕጼሃ እሁበክሙ ሀቡኒያ ለዛቲ ወለት ትኩነኒ ብእሲተ። ፲፫ ወአውሥእዎሙ ደቂቀ ያዕቆብ ስምዖን ወሌዊ ለሴኬም ወለኤሞር አቡሁ በጕሕሉት እስመ አርኰስዋ ለዲና እኅቶሙ። ፲፬ ወይቤልዎሙ ኢንክል ገቢሮቶ ለዝንቱ ነገር ከመ ነሀብ እኅተነ ለብእሲ ዘኢኮነ ግዙረ እስመ ፅዕለት ውእቱ ለነ። ፲፭ ወባሕቱ በዝንቱ ትከውኑ ከማነ ወንነብር ምስሌክሙ ለእመ ገዘርክሙ ኵሎ ተባዕተክሙ። ፲፮ ወንሁበክሙ አዋልዲነ ወንነሥእ አዋልዲክሙ ለነ አንስቲያ፥ ወንነብር ምስሌክሙ ወንከውን አሐደ ዘመደ። ፲፯ ወለእመሰ ኢሰማዕክሙነ ንነሥእ ወልተነ ወነሐውር። ፲፰ ወአደሞኡ ለኤሞር ወለሴኬም ዝንቱ ነገር። ፲፱ ወኢጐንደየ ገቢሮቶ ውእቱ ወልድ ለዝንቱ ነገር እስመ ያፈቅራ ለወለተ ያዕቆብ፥ ወውእቱ ይከብር እምኵሉ ቤተ አቡሁ። ፳ ወሖሩ ኤሞር ወሴኬም ወበጽሑ ውስተ አንቀጸ ሀገሮሙ ወነገሩ ለኵሉ እደወ ሀገሮሙ። ፳፩ ወይቤልዎሙ እሉ እደው ስንዕ እሙንቱ ምስሌነ ወይንበሩ ውስተ ምድርነ ወይትገበርዋ እስመ ረኀብ ይእቲ ምድር ቅድሜሆሙ ወአዋልዲሆሙ ንነሥእ ለነ አንስቲያ ወአዋልዲነኒ ንሁቦሙ። ፳፪ ወበዝ ባሕቲቱ ንትመሰሎሙ ከመ እሙንቱሂ ይኩኑ ከማነው እንኩን አሐደ ዘመደ ወንግዝር ኵሎ ተባዕተነ በከመ እሙንቱ ይገዝሩ። ፳፫ ወመራዕይሆሙኒ ወእንስሳሆሙኒ ወንዋዮሙኒ አኮኑ ለነ ውእቱ ወባሕቱ በዝንቱ ከመ ንኩን ከማሆሙ ወይንበሩ ማእከሌነ። ፳፬ ወይቤልዎሙ ለኤሞር ወለሴኬም ወልዱ ኵሎሙ እለ ይበውኡ ውስተ አንቀጸ ሀገር ኦሆ፥ ወተገዝሩ ከተማ ሥጋ ነፍስቶሙ ኵሉ ተባዕቶሙ። ፳፭ ወእምዝ አመ ሣልስት ዕለት እንዘ ሀለዉ ውስተ ሕማም ወጽሉአን እሙንቱ ነሥኡ ክልኤሆሙ ደቂቀ ያዕቆብ ስምዖን ወሌዊ አኅዊሃ ለዲና፥ መጣብሒሆሙ ዘዘዚአሆሙ ወቦኡ ውስተ ሀገር ተታቢዖሙ ወቀተሉ ኵሎ ተባዕቶሙ። ፳፮ ለኤሞርሂ ወለሴኬም ቀተልዎሙ ወነሥእዋ ለዲና እኅቶሙ ወአውፅእዋ እምነ ቤተ ሴኬም። ፳፯ ወቦኡ ደቂቀ ያዕቆብ ኅበ ቅቱላን ወበርበርዋ ለይእቲ ሀገር እንተ ውስቴታ አርኰስዋ ለዲና እኅቶሙ። ፳፰ ወነሥእዎሙ አልሕምቲሆሙ ወአባግዒሆሙኒ ወአእዱጊሆሙኒ ወኵሎ ዘሀሎ ውስተ ሐቅል ወውስተ ሀገር። ፳፱ ወነባሪሆሙኒ ወአንስቲያሆሙኒ ወኵሎ ቈሳቍሶሙ ፄወዉ ወበርበሩ ኵሎ ዘውስተ ሀገር ወዘውስተ አብያት። ፴ ወይቤሎሙ ያዕቆብ ለስምዖን ወለሌዊ እኩያ ረሰይክሙኒ ወአጽላእክሙኒ በኀበ ኵሎሙ እለ ይነብሩ ውስተ ኵሉ ምድር በኅበ ከናኔዎን ወእፌርዜንዎ፣ ወአንሰ ውሑድ አነ በኍልቍየ ወይትጋብኡ ላዕሌየ ወይቀትሉኒ ወእትቀጠእቅጥ አነ ወቤትየ። ፴፩ ወይቤልዎ ለምንትኬ ከመ ዘማረሰይዋ ለእኅትነ ወአኅሠርዋ። 
				ምዕራፍ ፴፭።
፩ ወይቤሎ እግዚአብሔር ለያዕቆብ ተንሥእ ወሑር ውስተ ቤቴል ወንበር ህየ ወግበር መሥዋዕተ ሊተ ዘአስተርአይኩከ አመ ጐየይከ እምገጸ ኤሳው እኁከ። ፪ ወይቤሎሙ ያዕቆብ ለሰብአ ቤቱ ወለኵሎሙ እለ ምስሌሁ አሰስሉ እምኔክሙ አማልክተ ነኪር ወአውጽኡ እማእከሌክሙ ወንጹሑ ወሕፅቡ አልባሲክሙ። ፫ ወተንሥኡ ንዕግር ውስተ ቤቴል ወንግበር በህየ ምሥዋዐ ለእግዚአብሔር ዘስምዐኒ በዕለተ ምንዳቤየ ወዘሀሎ ምስሌየ ወአድኀነኒ በፍኖትየ ወአዕደወኒ። ፬ ወወሀብዎ ለያዕቆብ ኵሎ አማልክተ ነኪራነ ወኵሎ ዘሀሎ ኅቤሆሙ ወአእኑገኒ ዘውስተ ዕዘኒሆሙ ወኅብኦ ያዕቆብ ውስተ ዕፅ ዘሰቂሞን ወአሕጐሎሙ እስከ ዮም ወእስከ ዛቲ ዕለት። ፭ ወግዕዘ እስራኤል እምሴቄም ወኮነ ፍርሀተ እግዚአብሔር ላዕለ እማንቱ አህጉር እለ ዐውዶሙ ወኢተለውዎሙ ድኅሬሆሙ ለደቂቀ እስራኤል። ፮ ወበጽሐ ያዕቆብ ኅበ ሎዛ እንተ ውስተ ምድር ከነአን እንተ ይእቲ ቤቴል ውእቱ ወኵሉ ሕዝብ ዘምስሌሁ። ፯ ወነደቀ በህየ ምሥዋዐ ወሰመየ ስሞ ለውእቱ መካን ቤቴል፥ እስመ በህየ አስተርአዮ እግዚአብሔር አመ ተኅጥአ እምገጸ ኤሳው እኁሁ። ፰ ወሞተት ዲቦራ ሐፃኒታ ለርብቃ ወተቀብረት እምታሕቱ ለቤቴል ኅበ ዕፀ ባላን ወሰመይዎ ኦመ ላህ። ፱ ወአስተርአዮ እግዚአብሔር ለያዕቆብ አመ ወፅአ እማእከለ አፍላግ ዘሶርያ። ፲ ወባረኮ እግዚአብሔር ወይቤሎ ኢይሰመይ ስምከ ያዕቆብ ዳእሙ እስራኤል። ፲፩ ወይቤሎ አነ ውእቱ አምላክከ ብዛኅ ወተባዛኅ ወይኩን እምኔከ ሕዝብ ወማኅበረ አሕዛብ ወነገሥት ይፃኡ እምኔከ። ፲፪ ወለዛቲ ምድር እንተ ወሀብኩ ለአብርሃም ወለይስሐቅ ለከ እሁባ ወለዘርእከ እምድኅሬከ። ፲፫ ወዐርገ እግዚአብሔር እምኅቤሁ እምውእቱ ብሔር ኅበ ተናግሮ። ፲፬ ወአቀመ ያዕቆብ ሐውልተ ውስተ ብሔር ኅበ ተናግሮ ወአውጽሐ ሞጻሕተ ላዕሌሃ ወከዐወ ላዕሌሃ ቅብዐ። ፲፭ ወሰመዮ ስሞ ያዕቆብ ለውእቱ መካን ቤቴል። ፲፮ ወግዕዘ እምነ ቤቴል ወተከለ ማኅደረ ኀበ ማፈድ ዘጋዴር፥ ወእምዝ ሶበ በጽሐ ውስተ ምድረ ኤፍራታ ወለደት ራኄል ወፀጸበት በወሊድ። ፲፯ ወእምዝ እንዘ ሀለወት ውስተ ሕማመ ወሊድ ትቤላ መወልዲት ኢትፍርሂ እስመ ዝኒ ይከውነኪ ወልደ። ፲፰ ወእምዝ አልጸቀት ከመ ትፃእ ነፍሳ እስመ ቦቱ ኮነ ሙተታ፥ ወሰመየቶ ስሞ ወልደ ጻዕርየ ወአቡሁሰ ሰመዮ ብንያም። ፲፱ ወሞተት ራኄል ወተቀብረት ውስተ ግኖት ዘኤፍራታ እንተ ይእቲ ቤተ ልሔም። ፳ ወአቀመ ያዕቆብ ሐውልተ ላዕለ መቃብራ ወይእቲ ተሰምየት ሐውልተ መቃብረ ራኄል እስከ ዮም። ፳፩ ወእምዝ እንዘ ሀሎ እስራኤል ውስተ ይእቲ ምድር ሖረ ሮቤል ወሰከበ ምስለ ዕቀብተ ያዐቆብ አቡሁ ምስለ በላ፥ ወሰምዐ እስራኤል ወኮነ እኩየ በቅድሜሁ። ፳፪ ወዐሠርቱ ወክልኤቱ እሙንቱ ደቂቀ ያዕቆብ። ፳፫ ደቂቀ ልያ፥ ሮቤል፥ በኵሩ ወስምዖን ወሌዊ ወይሁዳ ወይሳኮር ወዛብሎን። ፳፬ ወደቂቀ ራኄል ዮሴፍ፥ ወብንያም። ፳፭ ወደቂቀ ባላ አመተ ራሄል ዳን ወንፍታሌም። ፳፮ ወደቂቀ ዘለፋ፥ አመተ ልያ ጋድ ወአሴር ወእሉ እሙንቱ ደቂቀ ያዕቆብ እለ ተወልዱ ሎቱ በማእከለ አፍላግ ዘሶርያ። ፳፯ ወበጽሐ ያዕቆብ ኅበ ይስሐቅ አቡሁ ውስተ ሀገረ ምንባሬ እንተ ውስተ ሐቅል እንተ ይእቲ ኬብሮን በምድረ ከነአን ኅበ ነበሩ አብርሃም ወይስሐቅ። ፳፰ ወኮነ መዋዕሊሁ ለይስሐቅ ምእተ ወሰማንያ ዓመተ ወልህቀ ይስሐቅ። ፳፱ ወረሲኦ ወፈጺሞ መዋዕሊሁ ሞተ ወተወሰከ ኅበ ሕዝቡ ወቀበርዎ ኤሳው ወያዕቆብ ደቂቁ። 
				ምዕራፍ ፴፮።
፩ ወከመዝ ውእቱ ልደቱ ለኤሳው ወውእቱ ኤዶም። ፪ ወነሥአ ሎቱ አንስትያ እምአዋልደ ከነአን ሐዳሶ ወለተ ኤሎን ኬጥያዊ ወኤሌማ ወለተ ሐና ወልደ ሴቤሶ ኤውያዊ። ፫ ወቤሴሞት ወለተ ይስማኤል እኅቱ ለናቡአት። ፬ ወወለደቶ ሐዳሶ ለኤልፋዝ ወቤሴሞት ወለደቶ ለራጉኤል። ፭ ወኤሌማ ወለደቶ ለዮሄል ወለይጉሜል ወለቆሬ፥ እሉ እሙንቱ ደቂቁ ለኤሳው እለ ተወልዱ ሎቱ በምድረ ከነአን። ፮ ወነሥአ ኤሳው አንስትያሁ ወደቂቆ ወአዋልዲሁ ወኵሎ ነባሬ ቤቱ ወኵሎ እንስሳሁ ወኵሎ ንዋየ ዘአጥረየ በምድረ ከነአን፥ ወሖረ እምድረ ከእናን እምገጸ ያዕቆብ እኁሁ። ፯ እስመ ብዙኅ ንዋዮሙ። ፰ ወኅደረ ኤሳው ውስተ ደብረ ሴይር፥ ወለሊሁ ኤሳው ኤዶም ውእቱ። ፱ ወከመዝ ውእቱ ፍጥረቱ ለኤሳው አቡሆሙ ለኤዶም በደብረ ሴይር። ፲ ወዝ ውእቱ አስማቲሆሙ ለደቂቀ ኤሳው ኤልፋዝ ወልደ ሐዳሶ ብእሲተ ኤሳው፥ ወራጉኤል ወልደ ቤሴሞት ብእሲተ ኤሳው። ፲፩ ወኮኑ ደቂቀ ኤልፋዝ ወልደ ኤሳው ቴማን ወኤሞር ወሳፍር ወጎቶን ወቄኔዝ። ፲፪ ወተምናሕ ዕቅብቱ ለኤልፋዝ ወልደ ኤሳው ወልደት ሎቱ አማሌቅሃ፥ እሉ እሙንቱ ደቂቀ ሐዳሶ ብእሲተ ኤሳው። ፲፫ ወደቂቀ እስራኤል ወልደ ኤሳው፥ ናሖት ወዛራ ወሲን ወሞዛኅ እሉ እሙንቱ ደቂቀ ቤሴሞት ብእሲተ ኤሳው። ፲፬ ወእሉ እሙንቱ ደቂቀ ኤሌማ ወለተ ሐና ብእሲተ ኤሳው ዘወለደት ለኤሳው ዮሄል ወይጉሜል ወቆሬ። ፲፭ ወእሉ እሙንቱ ደቂቀ ኤሳው መሳፍንት ደቂቀ ኤልፋዝ በኵሩ ለኤሳው ቴማን መስፍን ወኤሞር መስፍን ወሳፍር መስፍን ወቀኔዝ መስፍን። ፲፮ ወቆሬ መስፍን ወጎቶን መስፍን ወአማሌቅ መስፍን እሉ እሙንቱ መሳፍንት ኤልፋዝ በምድረ ኤዶም እለ ተወልዱ እምነ ሐዳሶ። ፲፯ ወእሉ እሙንቱ ደቂቀ ራጉኤል ወልደ ኤሳው መሳፍንት ናሖት መስፍን ወዛራ መስፍን ወሲን መስፍን ወሞዛኅ መስፍን እሉ እሙንቱ መሳፍንተ ራጉኤል በምድረ ኤዶም እለ ተወልዱ እምነ ቤሴሞት ብእሲተ ኤሳው። ፲፰ ወእሉ እሙንቱ ደቂቀ ኤሌማ ብእሲተ ኤሳው መሳፍንት ዮሄል መስፍን ወይጉሜል መስፍን፥ ወቆሬ መስፍን። ፲፱ እሉ እሙንቱ ደቂቀ ኤሳው መሳፍንተ ኤዶም። ፳ ወእሉ እሙንቱ ደቂቀ ሲን ሄርያዊ እለ ይነብሩ ዲበ ምድር። ፳፩ ሉጣን ወሶባን ወሳባቅ ወአናም ወዲሶን ወኢሶር፥ ወእሉ እሙንቱ መሳፍንተ ኄርያዊ ደቂቀ ሲን። ፳፪ ወእሉ እሙንቱ ደቂቀ ሉጣን ሐሪ ወሐማን ወእኅተ ሉጣን ትምናእ። ፳፫ ወደቂቀ ሶባንምም አልዋን ወማኔሐት ወአቤል ወሳፋ ወአውናም። ፳፬ ወእሉ እሙንቱ ደቂቀ ሳባቅ ኤአ ወአናን ወውእቱ አናን ዘረከቦ ለያሚን በገዳም እንዘ ይሬዒ አእዱገ ለሳባቅ አቡሁ። ፳፭ ወእሉ እሙንቱ ደቂቀ አናንዲሳን ወኤሌማ ወለተ አናን። ፳፮ ወእሉ እሙንቱ ደቂቀ ዲሶን ሕምዳን ወአስባን ወቤዖር ወይትራን ወክራን። ፳፯ ወእሉ እሙንቱ ደቂቀ ኤሶር ብልሐን ወዛኦን ወአቃን። ፳፰ ወእሉ እሙንቱ ደቂቀ ዲሳን ዑሳ ወአራን። ፳፱ ወእሉ እሙንቱ መሳፍንተ ሄሪ፥ ሉጣን መስፍን ወሶባን፥ መስፍን ወሳባቅ መስፍን ወአናን መስፍን ወዲሶን መስፍን ወኢሶር መስፍን። ፴ እሉ እሙንቱ መሳፍንተ ሄሪ በበመሳፍንቲሆሙ ውስተ ምድረ ሴይር። ፴፩ ወእሉ እሙንቱ ነገሥት እለ ነግሡ በኤዶም ዘእንበለ ይንግሥ ንጉሥ ለእስራኤል። ፴፪ ወነግሠ ኤዶም ባላቅ ወልደ ቤዖር ወስመ ሀገሩ ዲናባ። ፴፫ ወሞተ ባላቅ ወነግሠ ህየንቴሁ ኢዮባብ ወልደ ዛራ ዘእምነ ባሱራ። «፴፬ ወሞተ ኢዮባብ ወነግሠ ህየን «ቴሁ አዳድ ወልደ ብደድ ዘቀተሎሙ «ለምድያም በሐቅለ ሞአብ ወስመ «ሀገሩ ዐዊት። «፴፮ ወሞተ አዳድ ወነግሠ ህየንቴሁ «ሰምላ ዘእምነ መሥርቃ። «፴፯ ወሞተ ሰምላ ወነግሠ ህየንቴሁ «ሳኦል ዘምነ ሮኦቦት እንተ ፈለግ። « ፴፰ ወሞተ ሳኦል ወነግሠ ህየንቴሁ «በለናን ወልደ አክቦር። «፴፱ ወሞተ በአለናን ወልደ አክቦር «ወነግሠ ህየንቴሁ አዳር ወስመ ሀገሩ «ፍጉ ወስመ ብእሲቱ ምኤጠብኤል «ወለተ መጥሬድ ወለተ ሜዘአብ። «፵ ወዝንቱ ውእቱ አስማቲሆሙ ለመሳፍንተ ኤሳው በበነገዶሙ ወበ «ብሔሮሙ ወበበአስማቲሆሙ ትም «ናእ መስፍን፥ ዐልዋ መስፍን ኢቴት «መስፍን። «፵፩ ኤሌማ መስፍን ኢላ መስፍን «ፊኖን መስፍን። «፵፪ ቄኔዝ መስፍን ቴማን መስፍን፥ «ሚብሳር መስፍን። «፵፫ መግዲኤል መስፍን ዒራም «መስፍን። ፵፬ እሉ እሙንቱ መሳፍንተ ኤዶም «በበማኅደሮሙ ዘበምድሮሙ ወለሊሁ ኤሳው አቡሆሙ ውእቱ ለኤዶም።
				ምዕራፍ ፴፯።
፩ ወነበረ ያዕቆብ ውስተ ምድር እንተ ውስቴታ ነበረ አቡሁ ውስተ ምድረ ከነአን። ፪ ወከመዝ ውእቱ ፍጥረቱ ለያዕቆብ፥ ወኮኖ ለዮሴፍ ዐሠርቱ ወሰብዓቱ ዓመት ወይርዒ ምስለ አኅዊሁ አባግዐ አቡሁ ወወሬዛ ውእቱ ምስለ ደቂቀ ባላ ወምስለ ደቂቀ ዘለፋ አንሰትያ አቡሁ ወአምጽኡ ላዕለ ዮሴፍ ውዴተ እኪተ ኅበ አቡሆሙ እስራኤል። ፫ ወያዕቆብሰ ያፈቅሮ ለዮሴፍ እምኵሎሙ ደቂቁ እስመ በርስዓኑ ወለዶ ወገብረ ሎቱ ክዳነ ዘኅብረ ዐሥቅ። ፱ ወሶበ ርእዩ አኅዊሁ ከመ ኪያሁ ያፈቅር አቡሆሙ እምኵሎሙ ጸልእዎ ወኢክህሉ ተናግሮቶ ቃለ ሠናየ። ፭ ወሐለመ ዮሴፍ ሕልመ ወነገሮሙ ለአኅዊሁ። ፮ ወይቤሎሙ ስምዕዎ ለዝንቱ ሕልም ዘሐለምኩ። ፯ እሬኢ ከላስስቲክሙ ዘዘዚአክሙ ማእከለ ገዳም ወተንሥአ ክልስስት ዘዚእየ ወቆመ ወተመይጡ ከላስስት ዘዚአክሙ ወሰገዱ ለዘዚአየ ክልስስት። ፰ ወይቤልዎ ነጊሠኑ ትነግሥ ላዕሌነ ወሚመ እግዚአኑ ትከውነነ ወአፈድፈዱ ዓዲ ጸሊኦቶ በእንተ ሕልሙ ወበእንተ ነገሩ። ፱ ወደገመ ዓዲ ወርእየ ሕልመ ወነገሮ ለአቡሁ ወይቤሎ ናሁ ሐለምኩ ካልአ ሕልመ ወከመዝ ሕልሙ ፀሐይ ወወርኅ ወዐሠርቱ ወአሐዱ ከዋክብት ይሰግዱ ሊተ። ፲ ወገሠጾ አቡሁ ወይቤሎ ምንት ውእቱ ዝንቱ ሕልምከ ዘሐለምከ ወሶበ አሐዝብ ንመጽእ አነ ወእምከ ወአኅዊከ ወንሰግድ ለከ ዲበ ምድር። ፲፩ ወቀንኡ ላዕሌሁ አኅዊሁ ወአቡሁሰ ዐቀቦ ለዝንቱ ነገር በልቡ። ፲፪ ወሖሩ አኅዊሁ ይርዐዩ አባግዐ አቡሆሙ ውስተ ሴኬም። ፲፫ ወይቤሎ እስራኤል ለዮሴፍ አኮኑ አኅዊከ ውስተ ሴኬም ነዓ እልአከ ኀቤሆሙ ወይቤሎ ኦሆ ነየ። ፲፬ ወይቤሎ ሑር ርኢ ለእመ ዳኅንኑ አኅዊከ ወአባግዒሆሙኒ ወዜንወኒ ወፈነዎ እምነ ቈላተ ኬብሮን ወበጽሐ ውስተ ሴኬም። ፲፭ ወረከቦ አሐዱ ብእሲ እንዘ የዓይል ወይሳኵ ውስተ ገዳም ወተስእሎ ወይቤሎ መነ ተኀሥሥ። ፲፮ ወይቤሎ ዮሴፍ አይድዐኒ አይቴ ይርዕዩ አኅውየ። ፲፯ ወይቤሎ ውእቱ ብእሲ ግዕዙ እምዝየሰ ወሰማዕክዎሙ ባሕቱ ይብሉ ነሐውር ዶታዮን፣ ወሖረ ዮሴፍ ወተለዎሙ ለአኅዊሁ ወረከቦሙ በዶታዮን ፲፰ ወቀደሙ ርእዮቶ እምርኁቅ ዘእንበለ ይቅረብ ኅቤሆሙ ወመከሩ ለቀቲሎቱ። ፲፱ ወተባሀሉ አሐዱ ምስለ ካልኡ ነዋ ዝኩ ሐላሚ። ፳ ንዑ ንቅትሎ ወንግድፎ ውስተ አሐዱ ግብ ወንበል አርዌ እኩይ በልዖ ወንርአይ ምንት እማንቱ ሕለሚሁ። ፳፩ ወሶበ ርእዮ ሮቤል አኅኖ እምእዴሆሙ ወይቤሎሙ ኢትቅትሉ ነፍሶ፥ ወኢትክዓዉ ደሞ ደይዎ ኅበ ዝንቱ ዓዘቅት ዘውስተ ገዳም፥ ወባሕቱ እዴክሙ ኢታውርዱ ላዕሌሁ። ፳፪ ወከምዝ ይቤ ሮቤል ከመ ያድኅኖ እምእዴሆሙ ወያግብኦ ኅበ አቡሁ። ፳፫ ወእምዝ ሶበ በጽሐ ዮሴፍ ኅቤሆሙ ሰለብዎ ክዳኖ ዘዐሥቅ ዘይለብስ። ፳፬ ወነሥእዎ ወወረውዎ ውስተ ዐዘቅት ወዐዘቅታ ሐዳስ ወአልባቲ ማይ። ፳፭ ወነበሩ ይብልዑ እክለ ወሶበ አልዓሉ አዕይንቲሆሙ ርእዩ ናሁ ነጋድያን ይመጽኡ እምገለአድ ወይስ ማኤላውያን እሙንቱ ወጽዑናን አግማሊሆሙ አፈዋተ ወርጢነ ወማየ ልብነ ወየሐውሩ ያውርዱ ብሔረ ግብጽ። ፳፮ ወይቤሎሙ ይሁዳ ለአኅዊሁ ምንት ይበቍዐነ ለእመ ቀተልናሁ ለእኁነ ወኅባእነ ደሞ። ፳፯ ንዑ ንሢጦ ኅበ እሉ ይስማኤላውያን ወእዴነሰ ኢናውርድ ላዕሌሁ እስመ እኁነ ውእቱ ወሥጋነ ወሰምዕዎ አኅዊሁ ዘይቤሎሙ። ፳፰ ወእንዘ የኅልፉ እሙንቱ ይስማኤላውያን ሰሐብዎ አኅዊሁ ወአውፅእዎ እምዐዘቅት ወሤጥዎ ለዮሴፍ ኅበ ይስማኤላውያን በዕሥራ ዲናር፥ ወወሰድዎ ለዮሴፍ ብሔረ ግብጽ። ፳፱ ወገብአ ሮቤል ኅበ ዐዘቅት ወሶበ ኢረከቦ ለዮሴፍ ሠጠጠ አልባሲሁ። ፴ ወሖረ ሮቤል ኅበ አኅዊሁ ወይቤሎሙ ኢሀሎ ወልድ ውስተ ዐዘቅት ወአይቴ አሐውር እንከ አነ። ፴፩ ወነሥኡ ክዳኖ ዘዐሥቅ ወሐረዱ ላዕሌሁ ማሕስአ ጠሊ ወመልእዎ ደመ ለክዳኑ። ፴፪ ወወሰዱ ኅበ አቡሆሙ ወይቤልዎ እንተ ልብሰ ረከብነ ወርኢ ለእመ ውእቱ ክዳኑ ለወልድከ ወለእመሂ ኢኮነ። ፴፫ ወአእመረ ወይቤ ክዳኑ ለወልድየ ውእቱ ወአርዌ እኩይ በልዖ ወመሠጦ ለዮሴፍ። ፴፬ ወሠጠጠ አልባሲሁ ያዕቆብ ወለብሰ ሠቀ ወቀነተ ውስተ ሐቌሁ ወለሀዎ ለወልዱ ብዙኀ መዋዕለ። ፴፭ ወተጋብኡ ደቂቁ ወአዋልዲሁ ወመጽኡ ወአስተብቍዕዎ ለአቡሆሙ ከመ ያንግፍዎ ላህ ወአበዮሙ ነጊፈ ላህይ ወይቤሎሙ ዳእሙ እውርድ ውስተ መቃብር ኅበ ወልድየ እንዘ እላህዎ፥ ወበከየ አቡሁ። ፴፮ ወእልክቱሰ ይስማኤላውያን ሤጥዎ ለዮሴፍ ብሔረ ግብጽ ለጲጥፋራ ሊቀ መበስላኒሁ ለፈርዖን።
				ምዕራፍ ፴፰።
፩ ወእምዝ ወረደ ይሁዳ በእማንቱ መዋዕል እምኅበ አኅዊሁ ወኀደረ ኅበ አሐዱ አዶላማዊ ዘስሙ ኤራስ። ፪ ወርእየ አሐተ ወለተ አሐዱ ብእሲ ከነናዊ ወስማ ሤዋ ወነሥአ ወአውሰባ። ፫ ወፀንሰት ወወለደት ወልደ ወሰመየቶ ስሞ ኤር። ፬ ወፀንሰት ዓዲ ወወለደት ወልደ ወሰመየቶ ስሞ አውናን። ፭ ወዓዲ ደገመት ወወለደት ወልደ ወሰመየቶ ስሞ ሴሎም ወአመ ወለደቶሙ ሀለወት በውስተ ብሔር ዘስሙ ኬሴቤ። ፮ ወነሥአ ይሁዳ ብእሲተ እንተ ስማ ትእማር ለኤር በኵሩ። ፯ ወኮነ ኤር በኵሩ ለይሁዳ እኩየ በቅድመ እግዚአብሔር ወቀተሎ እግዚአብሔር። ፰ ወይቤሎ ይሁዳ ለአውናን ባእ ኅበ ብእሲተ እኁከ ወተሐመዋ ወአቅም ዘርአ ለእኁከ። ፱ ወሶበ አእመረ አውናን ከመ ኢኮነ ሎቱ ዘርእ ሶበ ቦአ ኅበ ብእሲት እኁሁ ይክዑ ዘርእ ዲበ ምድር ከመ ኢየሀብ ዘርአ ለእኅሁ። ፲ ወእኩየ ኮነ ውእቱኒ ቅድመ እግዚአብሔር እስመ ከመዝ ገብረ ወቀተሎ ሎቱኒ። ፲፩ ወይቤላ ይሁዳ ለትእማር መርዓቱ ንበሪ መበለተኪ ውስተ ቤተ አቡኪ እስከ ይልሀቅ ሴሎም ወልድየ እስመ ይቤ ዮጊ ይመውተኒ ዝኒ ከመ አኅዊሁ፥ ወሖረት ትእማር ወነበረት ቤተ አቡሃ። ፲፪ ወሶበ ተፈጸመ መዋዕሊሃ ሞተት ሤዋ ብእሲተ ይሁዳ፥ ወነጊፎ ላሀ ይሁዳ ዐርገ ኅበ ይቀርፅ አባግዒሁ ውእቱ ወኤራስ ኖላዊሁ አዶላማዊ ውስተ ቴምና። ፲፫ ወአይድዕዋ ለትእማር መርዓቱ ወይቤልዋ ናሁ ሐሙኬ የዐርግ ውስተ ቴምና ይቅርፅ አባግዒሁ። ፲፬ ወኀደገት አልባሲሃ ዘመበለታ ወለብሰት ሞጣሕታ ወተከድነት ወነበረት ውስተ አንቀጽ ዘፍኖተ ቴምና፥ እስመ ርእየት ከመ ልሀቀ ሴሎም ወውእቱሰ ኢፈቀደ የሀባ ኪያሃ ትኩኖ ብእሲተ። ፲፭ ወሶበ ርእያ ይሁዳ አምሰላ ዘማ እስመ ተገልበበ ገጻ ወኢያእመራ። ፲፮ ወተግኀሠ ኅቤሃ እምውስተ ፍኖት ወይቤላ አብእኒ እምውስተ ፍኖት ወይቤላ አብእኒ ኅቤኪ እስመ ኢያእመረ ከመ ብእሲተ ወልዱ ይእቲ ወትቤሎ ምንተ ትሁበኒ እመ ቦእከ ኅቤየ። ፲፯ ወይቤላ እፌኑ ለኪ ማሕስአ ጠሊ እምውስተ አባግዕየ ወትቤሎ ሀበኒ አኅዘ እስከ ትፌኑ ሊተ። ፲፰ ወይቤላ ምንተ እሁበኪ አኀዘ፥ ወትቤሎ ኅልቀተከ ወቆብዐከ ወበትረከ ዘውስተ እዴከ ወወሀባ ወቦአ ኅቤሃ ወፀንሰት። ፲፱ ወተንሥአት ወሖረት ወአንበረት ውእተ አልባሲሃ ወለብሰት አልባሰ መበለታ። ፳ ወፈነወ ላቲ ይሁዳ ውእተ ማሕስአ ጠሊ ምስለ ኖላዊሁ አዶላማዊ ከመ ይንሣእ አኅዘ እምኅበ ይእቲ ብእሲት ወኢረከባ። ፳፩ ወተስእለ ውእቱ ሰብአ ውእቱ ብሔር ወይቤ አይቴ ይእቲ ዘማ እንተ ነበረት ውስተ ግኖት ወይቤልዎ ኢሀለወት ዝየሰ ዘማ። ፳፪ ወገብአ ኅበ ይሁዳ ወይቤሎ ኢረከብክዋ ወሰብአ ውእቱኒ ብሔር ይቤሉኒ ኢሀለወት ዝየሰ ዘማ። ፳፫ ወይቤ ይሁዳ ኅድግዎ ላቲ ከመ ኢይስሐቁ ላዕሌነ ፈነውኩ አንሰ ማሕስአ ወሶበ ኢረከብካሃሰ ኮነ ሊተ። ፳፬ ወእምዝ እምድኅረ ሠለስቱ አውራኅ ዜነውዎ ለይሁዳ ወይቤልዎ ዘመወት ትእማር መርዓትከ ወናሁ ፀንሰት በዝሙት ወይቤ ይሁዳ ያውፅእዋ ወያውዕይዋ በእሳት። ፳፭ ወእንዘ ይወስድዋ ለአክት ኅበ ሐሙሃ ወትቤሎ ዝንቱአ ዘመኑአ ወዘአይኑአ ብእሲኣ ዝንቱኣ ፅንስአ ወትቤሎ ርኢአ ዘንተአ ቆብዐአ ወዘተአበትረአ። ፳፮ ወርእየ ይሁዳ ወይቤ ጻድቀት ትእማር እምኔየ እስመ ኢወሀብክዋ ሴሎምሃ ወልድየ ወኅደገ ቀቲሎታ እንከ ወኢደገመ ይሁዳ ቀሪቦታ። ፳፯ ወሶበ ቀርበ ወሊዶታ ናሁ ሀለዉ መንታ በውስተ ከርሣ። ፳፰ ወእምዝ እንዘ ትወልድ አውፅአ እዴሁ አሐዱ ወነሥአት መወልዲት ፈትለ ቀይሐ ወአሰረት ውስተ እዴሁ ወትቤ ዝንቱ ይቀድም ወፂአ። ፳፱ ወሶበ አሰሰለት እዴሃ ናሁ ወፅአ እኁሁ ወትቤ ዕፁብ ውእቱ ወሰመየቶ ስሞ ፋሬስ። ፴ ወእምድኅሬሁ ወፅአ እኁሁኒ ዘተአስረ እዴሁ ወሰመየት ስሞ ዛራ።
				ምዕራፍ ፴፱።
፩ ወዮሴፍሰ ወረደ ብሔረ ግብጽ ወተሣየቶ ጲጥፋራ ኅጽው ለፈርዖን ሊቀ መበስላኒሁ ውእቱ ግብጻዊ እምእደ ይስማኤላውያን እለ አውረድዎ ህየ። ፪ ወሀሎ እግዚአብሔር ምስለ ዮሴፍ ወኮነ ብእሴ ብፁዐ ወተሠይመ ላዕለ ቤተ እግዚኡ። ፫ ወሶበ ርእየ እግዚኡ ከመ ሀሎ እግዚአብሔር ምስሌሁ ወኵሎ ዘገብረ ይሤርሕ እግዚአብሔር በእዴሁ ሤሞ ላዕለ ኵሉ ቤቱ፥ ወአወፈዮ ኵሎ ዘቦ ለዮሴፍ። ፬ ወረከበ ዮሴፍ ሞገሰ በቅድመ እግዚኡ እስመ ያሠምሮ። ፭ ወእምዝ እምድኅረ ተሠይመ ላዕለ ኵሉ ቤቱ ባረኮ እግዚአብሔር ለውእቱ ግብጻዊ በእንተ ዮሴፍ ወኮነ በረከተ እግዚአብሔር ላዕሌሁ። ፮ ወኵሎ ንዋዮ ዘሐቅል ወዘሀገር፥ አግብኣ ኵሎ ዘቦ ውስተ እዴሁ ለዮሴፍ ወአልቦ ዘየአምር ውእቱ ዘሀሎ ንዋዮ ዘእንበለ እክል ዘይበልዕ ወሠናይ ውእቱ ዮሴፍ ወላህይ ርእየተ ገጹ ጥቀ። ፯ ወኮነ እምድኅረ ዝንቱ ነገር ወደየት አዕይንቲሃ ላዕለ ዮሴፍ ብእሲተ እግዚኡ ወትቤሎ ስክብ ምስሌየ። ፰ ወአበያ ወይቤላ እግዚእየ አግብአ ሊተ ኵሎ ዘቦ ውስተ እዴየ ወአልቦ ዘየአምር ዘውስተ ቤቱ ወኢምንትኒ። ፱ ወአልቦ ዘሀሎ ውስተ ዝ ቤት ዘኢኮነ ብውሐ ሊተ ዘንበሌከ፥ እስመ ብእሲቱ አንቲ ወእፎ እንከ እገብሮ ለዝንቱ ነገር እኩይ። ፲ ወትትናገሮ ከመዝ እንተ ጸብሐት ለዮሴፍ ወየአብያ ሰኪበ ምስሌሃ ወቀሪቦታ። ፲፩ ወኮነ በአሐቲ ዕለት ቦአም ዮሴፍ ውስተ ቤት ይግበር ግብሮ ወአልቦ ዘሀሎ ሰብእ ውስተ ውሳጤ ቤት። ፲፪ ወአኅዘት ልብሶ ወትቤሎ ነዓስክብ ምስሌየ ወኅደገ አልባሲሁ በእዴሃ ወጐየ ወወፅአ። ፲፫ ወሶበ ርእየት ከመ ወፅአ ወኀደገ አልባሲሁ በእዴሃ፥ ጸውዐቶሙ ለእለ ሀለዉ ውስተ ካልእ ቤት ወትቤሎሙ ምንተ አምጻእክሙ ላዕሌየ። ፲፬ ርእዩ ዘገብረ ዝንቱ ገብር ዕብራዊ ከመ ይሣለቅ ላዕሌየ፥ ቦአ ኅቤየ ወይቤለኒ ስክቢ ምስሌየ ወጸራኅኩ በዐቢይ ቃል። ፲፭ ወሶበ ሰምዐ ከመ አልዐልኩ ቃልየ ወጸራኅኩ ኀደገ አልባሲሁ ወጐየ አፍኣ። ፲፮ ወሶበ ስምዐ ከመ አልዐልኩ ቃልየ ወጸራኅኩ ኀደገ አልባሲሁ ወጐየ አፍኣ። ፲፮ ወአንበረት አልባሲሁ ኅቤሃ እስከ አመ ይመጽእ እግዚኡ ውስተ ቤቱ። ፲፯ ወነገረቶ ዘንተ ነገረ ለምታ ወትቤሎ ገብርከ ዕብራዊ ዘአምጻእከ ቦአ ኅቤየ ይሣለቅ ላዕሌየ ወይቤለኒ እስክብ ምስሌኪ። ፲፰ ወሶበ ሰምዐ ከመ አልዐልኩ ቃልየ ወጸራኅኩ ኀደገ አልባሲሁ ወጐየ አፍአ። ፲፱ ወሶበ ሰምዐ እግዚኡ ነገረ ብእሲቱ ከመዝ ረሰየኒ ገብርከ ዕብራዊ ተምዐ መዐተ ዐቢየ። ፳ ወነሥኦ ለዮሴፍ ወአንበር ውስተ ቤተ ሞቅሕ ኅበ ይነብሩ እለ ሞቅሖሙ ንጉሥ ውስተ ሙዓል። ፳፩ ወሀለወ እግዚአብሔር ምስለ ዮሴፍ ወክዐወ ምሕረቶ ወወሀቦ ሞገስ በኅበ ሊቀ ዐቀብተ ሞቅሕ። ፳፪ ወአወፈዮ ለዮሴፍ ኵሎ ቤተ ሞቅሕ ወውእቱ ይገብር ኵሎ ዘከመ ይደሉ። ፳፫ ወአልቦ ዘየአምር ኵሎ ዘይትገበር በቤተ ሞቅሕ ሊቀ ዐቀብተ ሞቅሕ ወኢምንተኒ፥ እስመ ኀደገ ሎቱ ኵሎ ለዮሴፍ እስመ እግዚአብሔር ሀሎ ምስሌሁ ወበኵሉ ዘገብረ ይሴርሕ እግዚአብሔር በእዴሁ።
				ምዕራፍ ፵።
፩ ወኮነ እምድኅረ ዝንቱ ነገር አበሱ ሊቀ ቀዳሕያን ወሊቀ ኅባዝያኑ ለንጉሠ ገብጽ ለእግዚኦሙ። ፪ ወተምዐ ላዕለ ክልኤሆሙ ኅጽዋኒሁ ወአንበሮ ውስተ ቤተ ሞቅሕ ውስተ መካን ኅበ ሀሎ ዮሴፍ። ፫ ወሊቀ ዐቀብተ ሞቅሕ አንበሮሙ ውስተ ሞቅሕ ምስለ ዮሴፍ ወውእቱሰ ይትቀነዮሙ ወነበሩ ውስተ ቤተ ሞቅሕ አሐተ ዓመተ። ፬ ወሐለሙ ሕልመ ክልኤሆሙ በአሐቲ ሌሊት አሐዱ አሐዱ እምኔሆሙ ርእዩ ሕልሞሙ ሊቀ ቀዳሕያን ወሊቀ ኅባዝያን ዘንጉሠ ግብጽ እለ ሀለዉ ውስተ ቤተ ሞቅሕ። ፭ ወቦአ ዮሴፍ ኅቤሆሙ ወርእዮሙ ትኩዛኒሆሙ። ፮ ወተስእሎሙ ዮሴፍ ወይቤሎሙ ምንትኑ ኅዝኑናን ገጽክሙ ዮም። ፯ ወይቤልዎ ሐለምነ ሕልመ ወኀጣእነ ዘይፌክር ለነ። ፰ ወይቤሎሙ አኮኑ ዘእግዚአብሔር ወሀቦ ይፌክር ሕልመ ወይእዜኒ ንግሩኒ ምንትኑ ሕልምክሙ። ፱ ወነገሮ ሊቀ ቀዳሕያን ሕልሞ ለዮሴፍ ወይቤሎ እሬኢ በሕልምየ ሐረገ ወይን በቅድሜየ። ፲ ወውስተ ውእቱ ሐረግ ሠረፁ ሠለስቱ አዕፁቅ ወአውፅኡ ሠለስተ አስካለ ወጽዋዑ ለፈርዖን ውስተ እዴየ። ፲፩ ወነሣእክዎሙ ለእልክቱ አስካል ወዐጸርክዎሙ ውስተ ጽዋዑ ለፈርዖን ወመጠውክዎ። ፲፪ ወይቤሎ ዮሴፍ ዝንቱ ውእቱ ፍካሬሁ ለህልምከ እሉ ሠለስቱ አስካል ሠላስ መዋዕል እማንቱ። ፲፫ ወእስከ ሠላስ መዋዕል ይዜከር ፈርዖን ሢመተከ ወያገብአከ ውስተ ሊቀ ቀዳሕያን ወትሜጥዎ ጽዋዖ ለፈርዖን በእዴከ ከመ ቀዲሙ ሢመትከ አመ ውስተ ሊቀ ቀዳሕያን አንተ። ፲፬ ወተዘከረኒ አመ አሠነየ ለከ ወግበር ምሕረተ ላዕሌየ ወአዘክሮ ለፈርዖን በእንቲአየ ወአውጽአኒ እምዝንቱ ቤተ ሞቅሕ። ፲፭ እስመ ረረቅት ሰረቁኒ ጽሚተ እምብሔረ ዕብራውያን ወበዝየኒ በዘ አልቦ ዘገበርኩ ወኢምንትኒ አንበሩኒ ውስተ ቤተ ሞቅሕ። ፲፮ ወሶበ ርእየ ሊቀ ኅባዝያን ከመ ሠናየ ፈከረ ሎቱ ይቤሎ ለዮሴፍ አነሂ ርኢኩ ከመዝ በሕልምየ ሠለስቱ አክፋር ላዕለ ርእስየ። ፲፯ ወውስተ ሠለስቱ አክፋር ሀሎ ላዕሌሁ ኵሉ ዘመደ መብልዕ ዘይበልዕ ፈርዖን ንጉሠ ግብጽ ወበልዕዎ አዕዋፍ በውስተ ከፈር ዘላዕለ ርእስየ። ፲፰ ወአውሥአ ዮሴፍ ወይቤሎ ዝንቱ ውእቱ ፍካሬሁ ለሕልምከ እልክቱ ሠለስቱ አክፋር ሠላስ መዋዕል እማንቱ። ፲፱ ወእስከ ሠላስ መዋዕል ይመትር ፈርዖን ርእሰከ እምኔከ ወይሰቅለከ ላዕለ ዕፅ ወይበልዑ አዕዋፈ ሰማይ ሥጋከ። ፳ ወኮነ በሣልስት ዕለት ዘአመ ዕለተ ተወልደ ፈርዖን ገብረ በዓለ ወማእደ ዓቢየ ለሰብኡ ወተዘከረ ሢመቶ ለሊቀ ቀዳሕያን ወሢመቶ ለሊቀ ኅባዝያን በማእከለ ሰብእ። ፳፩ ወአግብኦ ለሊቀ ቀዳሕያን ውስተ ሢመቱ ወመጠዎ ጽዋዖ ለፈርዖን ውስተ እዴሁ። ፳፪ ወለሊቀ ኀባያንሰ ሰቀሎ ዲበ ዕፅ በከመ ፈከረ ሎቱ ዮሴፍ። ፳፫ ወኢተዘከሮ ሊቀ ቀዳሕያን ለዮሴፍ አላ ረስዖ።
				ምዕራፍ ፵፩።
፩ ወኮነ እምድኅረ ክልኤቱ ዓመት ርእየ ፈርዖን ሕልመ፥ ከመ ዘይቀውም መልዕልተ ፈለግ። ፪ ወናሁ ከመ ዘእምፈለግ የዐርጉ ሰብዓቱ አልሕምት ሠናይ ራእዮሙ ወስቡሕ ሥጋሆሙ ወይትረዐዩ ውስተ ማዕዶት። ፫ ወየዐርጉ ካልኣን ሰብዓቱ አልሕምት እምድኅረኤሆሙ እምውስተ ፈለግ ወእኩይ ራእዮሙ ወድግዱግ ሥጋሆሙ ወይትረዐዩ ኅበ እልክቱ አልሕምት ውስተ ማዕዶተ ፈለግ። ፬ ወውሕጥዎሙ እልክቱ ሰብዓቱ አልሕምት እለ እኩይ ራእዮሙ ወድግዱግ ሥጋሆኦሙ ለእልክቱ ወሠናይ ራእዮሙ። ፭ ወነቅሐ ፈርዖን ወኖመ ወደገመ ሐሊመ ወናሁ ሰብዓቱ ሰዊት የዐርጉ እምነ አሐዱ ሥርው ኅሩያን ወሠናያን። ፮ ወናሁ ሰብዓቱ ሰዊት ቀጢናን ወዕቡራን ወፅኡ እምድኅሬሆሙ። ፯ ወውሕጥዎሙ እልክቱ ሰብዓቱ ሰዊት ቀጢናን ወዕብራን ለእልክቱ ሰብዓቱ ሰዊት ኅሩያን ወምሉኣን፥ ወተንሥአ ፈርዖን ወአእመረ ከመ ሕልም ውእቱ። ፰ ወኮነ ሶበ ጸብሐ ተሀውከቶ ነፍሱ ወለአከ ይጸውዕዎሙ ለኵሎሙ መፈክራነ ግብጽ ወለኵሎሙ ጠቢባኒሆሙ ወመጽኡ ወነገሮሙ ፈርዖን ሕልሞ ወስእኑ ፈክሮቶ ሎቱ ለፈርዖን። ፱ ወይቤሎ ሊቀ ቀዳሕያን ለፈርዖን ኅጢአትየ እዜከር ዮም። ፲ ፈርዖን ንጉሥ ተምዖሙ ለአብርቲሁ ወአንበረነ ውስተ ቤተ ሞቅሕ ኪያየ ወሊቀ ኀባዝያን። ፲፩ ወሐልምነ ሕልመ ክልኤነ አነንሂ ወውእቱሂ ዘዘዚአነ ሐለምነ። ፲፪ ወሀሎ ምስሌነ ወልድ ዕብራዊ ወሬዛ ዘሊቀ መበስላን ወነገርናሁ ወፍከረ ለነ። ፲፫ ወኮነነ በከመ ፈከረ ለነ ወከማሁ ረከብነ አነሂ ገባእኩ ውስተ ሢመትየ ወለዝክቱሂ ሰቀልዎ። ፲፬ ወለአከ ፈርዖን ወጸውዕዎ ለዮሴፍ ወአውጽእዎ እምቤተ ሞቅሕ ወላፀይዎ ርእሶ፥ ወወለጡ አልባሲሁ ወአምጽእዎ ኅበ ፈርዖን። ፲፭ ወይቤሎ ፈርዖን ለዮሴፍ ሕልመ ሐለምኩ ወዘይፌክር ሊተ ኅጣእኩ፥ ወሰማዕኩ አነ በእንቲአከ ከመ ሰማዕከ ሕልመ ወፈከርከ። ፲፮ ወአውሥኦ ዮሴፍ ለፈርዖን  ወይቤሎ ዘእንበለ እግዚአብሔር ዘወሀቦ ኢይክል ፈክሮ። ፲፯ ወነገሮ ፈርዖን ለዮሴፍ ወይቤሎ እሬኢ በሕልምየ ከመ ዘይቀውም በማዕዶተ ፈለግ። ፲፰ ወእምውስተ ፈለግ የዐርጉ ሰብዓቱ አልሕምት ስቡሓን ሥጋሆሙ ወሠናይ ራእዮሙ ወይትረዐዩ ውስተ ማዕዶት። ፲፱ ወናሁ ካልኣን ሰብዓቱ አልሕምት የዐርጉ እምድኅሬሆሙ እምውስተ ፈለግ እኩያን ወሕሡም ራእዮሙ ወድግዱግ ሥጋሆሙ ወኢርኢኩ ዘከማሆሙ ሕሡመ በኵሉ ምድረ ግብጽ። ፳ ወውሕጥዎሙ እልክቱ ድግዱጋን ለእልክቱ ሰብዓቱ አልህምት ስቡሓን ወሠናያን። ፳፩ ወቦኡ ውስተ ከርሦሙ ወኮነ ከመ አልቦ ዘቦአ ውስተ ከርሦሙ ወገጾሙኒ ሕሡም ከመ ቀዳሚ፥ ወነቃሕኩ። ፳፪ ወሰከብኩ ካዕበ ወርኢኩ በሕልምየ ከመዝ ሰብዓቱ ሰዊት ይወጽኡ እምአሐዱ ሥርው ምሉኣን ወሠናያን። ፳፫ ወካልኣን ሰብዓቱ ሰዊት ቀጢናን ወይቡሳን ወፅኡ እምድኅሬሆሙ። ፳፬ ወውሕጥዎሙ እልክቱ ቀጢናን ወይቡሳን ለእልክቱ ሰብዓቱ ሰዊት ምሉኣን ወሠናያን ወነገርክዎሙ ለመፈክራን ወአልቦ ዘፈከሩ ሊተ። ፳፭ ወይቤሎ ለዮሴፍ ለፈርዖን ሕልሙ ለፈርዖን አሐዱ ውእቱ ዘይገብር እግዚአብሔር አርአዮ ለፈርዖን። ፳፮ እልክቱ ሰብዓቱ አልሕምት ሠናያን ሰብዓቱ ዓመት እሙንቱ ወእልክቱሂ ሰብዓቱ ሰዊት ሠናያን ሰብዓቱ ዓመት እሙንቱ፥ ሕልሙ ለፈርዖን አሐዱ ውእቱ። ፳፯ ወእልክቱ ሰብዓቱ አልሕምት ድግዱጋን እለ ዐርጉ እምድኅሬሆሙ ሰብዓቱ ዓመት እሙንቱ ወእሉሂ ሰብዓቱ ሰዊት ቀጢናን ወዕቡራን ሰብዓቱ ዓመት እሙንቱ ወይከውን ሰብዓቱ ዓመት ዘረኅብ። ፳፰ ወዝንቱ ቃል ዘይቤሎ ለፈርዖን ዘይገብር እግዚአብሔር አርአዮ ለፈርዖን። ፳፱ ወናሁ ይመጽእ ሰብዓቱ ዓመት ዘብዙኅ ጽጋብ ውስተ ኵሉ ምድረ ግብጽ። ፴ ወይመጽእ ሰብዓቱ ዓመት ዘረኃብ እምድኅሬሁ ወይረስዕዎ ለጽጋብ በኵሉ ምድረ ግብጽ። ፴፩ ወየኀልቅ በረኅባ ኵሉ ሰብእ እምውእቱ ረኃብ ዘይመጽእ እምድኅሬሁ እስመ ዐቢይ ውእቱ ጥቀ። ፴፪ ወዘገደመሰ ፈርዖን ሐሊሞቶ እስመ እሙን ውእቱ ነገሩ እምኅበ እግዚአብሔር ወፍጡነ ይገብሮ እግዚአብሔር ለዝንቱ። ፴፫ ወይ እዜኒ ኅሥሥ ለከ ብእሴ ጠቢበ ወልብወ ወሢሞ ላዕለ ኵሉ ምድረ ግብጽ። ፴፬ ወይግበር ፈርዖን መዛግብተ ውስተ ኵሉ ምድረ ግብጽ ወይድፍንዎ ለእክለ ግብጽ ዘሰብዐቱ ዓመት። ፴፭ ወያስተአብእዎ ለኵሉ እክል ዘሰብዐቱ ዓመት ዘጽጋብ ወያስተጋብእ ፈርዖን ሥርናዮ ወእክሎ ውስተ ኵሉ አህጉር ወይትዐቀብ ፴፮ ወይኩን ውእቱ እክል ዘየዕቅቡ ሲሳየ ለኵሉ ብሔር ለአመ ረኃብ ዘይመጽእ ውስተ ብሔረ ግብጽ፥ ወኢይመውት ሰብእ በረኃብ። ፴፯ ወአደሞ ለፈርዖን ዝንቱ ነገር ወለኵሉ ሰብኡ። ፴፰ ወይቤሎ ፈርዖን ለኵሉ ሰብኡ ቦኑ እንከ ዘተረክበ ከመ ዝንቱ ብእሲ ዘመንፈሰ እግዚአብሔር ላዕሌሁ። ፴፱ ወይቤሎ ፈርዖን ለዮሴፍ እስመ ለከ አርአየከ እግዚአብሔር ዘንተ ኵሎ ወአልቦ ብእሲ ዘይጠበበከ ወዘይሌቡ እምኔከ። ፵ አንተ ኩን ላዕለ ኵሉ ቤትየ ወለቃለ ዚአከ ይትአዘዝ ኵሉ ሕዝብ ወዘእንበለ መንበር አልቦ ዘእፈደፍደከ አነ። ፵፩ ወይቤሎ ፈርዖን ለዮሴፍ ናሁ ሤምኩከ አነ ውስተ ኵሉ ምድረ ግብጽ። ፵፪ ወአውጽአ ፈርዖን ኅልቀቶ እምእዴሁ ወወደየ በእዴሁ ለዮሴፍ ወአልበሶ ልብሰ ሜላት ወአዕነቆ ባዝግና ወርቅ ላዕለ ክሳዱ። ፵፫ ወአስዐኖ ዲበ ፈረስ ዘዚአሁ ወአዖደ አዋዴ ቅድሜሁ ወሤሞ ላዕለ ኵሉ ምድረ ግብጽ። ፵፬ ወይቤሎ ፈርዖን ለዮሴፍ አነ ለልየ ፈርዖን ዘእንበሌከ አልቦ ዘገብር ወኢምንተኒ ውስተ ኵሉ ምድረ ግብጽ። ፵፭ ወሰመዮ ፈርዖን ስሞ ለዮሴፍ እስፍንቶፎኔህ፥ ወወሀቦ አስኔትሃ ወለተ ጴሜጤፌራ ማሪ ዘሀገረ ሄልዮቱ ትኩኖ ብእሲተ። ፵፮ ወሠላሳ ዓመቱ ሎቱ ለዮሴፍ አመ ይቀውም ቅድመ ፈርዖን ንጉሠ ግብጽ፥ ወሶበ ወፅኦ ዮሴፍ እምቅድመ ገጹ ለፈርዖን አንሶሰወ ውስተ ኵሉ ምድረ ግብጽ። ፵፯ ወኵሎ እክለ ዘአውጽአት ምድረ ዘብሔረ ግብጽ እስከ ሰብዐቱ ዓመት ዘጽጋብ ከላስስቲሁ። ፵፰ ወኵሎ እክሎ አስተጋብአ ወዘገበ እክለ ውስተ ኵሉ አህጕር ወአድያመ ብሔር ከመ ይኩን ሲሳየ። ፵፱ ወዘገበ ዮሴፍ ሥርናየ ከመ ኆፃ ባሕር ብዙኅ ጥቀ እስከ ስእኑ ኈልቆቶ ወዘእንበለ ኈልቍ ኮነ። ፶ ወተወልዱ ለዮሴፍ ክልኤቱ ደቂቅ ዘእንበለ ይምጻእ መዋዕለ ረኀብ ዘወለደት ሎቱ አስኔት። ፶፩ ወሰመዮ ስሞ ለበኵሩ ምናሴ እንዘ ይብል እስመ ገብረ ሊተ እግዚአብሔር ከመ እርሳዕ ኵሎ ሕማምየ ወኵሎ ዘቤተ አቡየ። ፶፪ ወሰመዮ ስሞ ለካልኡ ኤፌም እንዘ ይብል እስመ አዕበየኒ እግዚአብሔር በብሔረ ሥቃይ። ፶፫ ወኀሊፎ ሰብዓቱ ዓመት ዘጽጋብ አኀዘ ይምጻእ ሰብዓቱ ዓመት ዘረኅብ በከመ ይቤ ዮሴፍ። ፶፬ ወኮነ ረኃብ ውስተ ኵሉ ምድረ ግብጽ፥ ወጸርኅ ኵሉ ሕዝብ ኀበ ፈርዖን በእትነ እክል። ፶፭ ወይቤሎሙ ሑሩ ኅበ ዮሴፍ ወዘይቤለክሙ ውእቱ ግበሩ። ፶፮ ወረኃብሰ በጽሐ ውስተ ኵሉ ገጸ ምድር፥ ወርእዮ ዮሴፍ አርኅወ መዛግብተ እክል ወሤጠ ለኵሉ ሰብአ ግብጽ። ፶፯ ወመጽኡ ኵሉ በሐውርት ውስተ ምድረ ግብጽ ከመ ይሣየጡ እክለ እምኅበ ዮሴፍ በእንተ ረኃብ እስመ ዐቢይ ረኃብ ኮነ ውስተ ኵሉ ብሔር። 
				ምዕራፍ ፵፪።
፩ ወሰምዐ ያዕቆብ ከመ ቦ እክለ ዘይሠይጡ በብሒሀረ ግብጽ። ፪ ወይቤሎ ከደቂቁ ለምንት ትቴክዙ ናሁ ሰማዕኩ አነ ከመ ቦ እክል በብሔረ ግብጽ ሑሩ እንከ ወተሣየጡ ለነ ከመ ንሕየው ወኢንሙት በረኃብ። ፫ ወወረዱ ዐሠርቱ አኃዊሁ ለዮሴፍ ከመ ይሣየጡ እክለ እምብሔረ ግብጽ። ፬ ወለብንያምሰ እኁሁ ለዮሴፍ ኢፈነዎ አብሁ ምስለ አኅዊሁ እስመ ይቤ ኢይድወየኒ ውእቱሂ እስመ ይቤ ኢይድወየኒ ውእቱሂ። ፭ ወበጽሐ ደቂቅ እስራኤል ኅበ ዮሴፍ እስመ ዐቢይ ረኃብ ኮነ ውስተ ምድረ ከነአን። ፮ ወዮሴፍሰ መልአክ ውእቱ ለብሔረ ግብጽ ወውእቱ ይሠይጥ እክለ ለኵሉ አሕዛበ ምድር ወሶበ በጽሑ አኅዊሁ ሰገዱ ሎቱ በገጾሙ ውስተ ምድር። ፯ ወሶበ ርእዮሙ ዮሴፍ ለአኅዊሁ አእመሮሙ ወተናገሮሙ እኪተ ወይቤሎሙ እምአይቴ መጻእክሙ ወይቤልዎ እምብሔረ ከነአን ንሣየጥ እክለ መጻእነ። ፰ ወዮሴፍሰ አእመሮ ለአኅዊሁ ወእሙንቱሰ ኢያእመርዎ። ፱ ወተዘከረ ዮሴፍ ሕልሞ ዘሐለመ ወይቤሎሙ ሰብአ ዐይን አንትሙ ወመጻእክሙ ትርአዩ ግዕዘ ብሔር። ፲ ወይቤልዎ አልቦ እግዚኦ አግብርቲከሰ መጽኡ ይሣየጡ እክለ። ፲፩ ወኵልነ ደቂቀ አሐዱ ብእሲ ንሕነ ወሰብአ ሰላም ወኢኮነ ሰብአ ዐይን አግብርቲከሰ። ፲፪ ወይቤሎሙ አልቦ አላ ሰብአ ዐይን አንትሙ ወመጻእክሙ ታእምሩ ግዕዘ ብሔር። ፲፫ ወይቤልዎ ዐሠርቱ ወክልኤቱ ንሕነ አግብርቲከ ወአኅው ንሕነ በብሔረ ከነአን ወሀሎ አሐዱ እኁነ ዘይንእስ ኅበ አቡነ ወካልኡሰ ሞተ። ፲፬ ወይቤሎሙ በእትነዝ እብለክሙ ሰብአ ዐይን አንትሙ። ፲፭ ወበዝ ትዐወቁ ሕይወተ ፈርዖን ከመ ኢትወፅኡ እምዝየ ለእመ ኢያምጻእክምዎ ለእኁክሙ ዘይንእስ። ፲፮ ፈንዉ አሐደ እምኔክሙ ያምጽኦ ለእኁክሙ፥ ወአንትሙሰ ንበሩ እስከ ይትዐወቅ ነገርክሙ ለእመ አማነ ትብሉ ወለእመ አልቦ ወእመአኮሰ ሕይወተ ፈርዖን ከመ ሰብአ ዐይን አንትሙ። ፲፯ ወአንበሮ ውስተ ቤተ ሞቅሕ፧ እስከ ሠሉስ መዋዕል። ፲፰ ወእምዝ ይቤሎሙ በሣልስት ዕለት ከመዝ ግበሩ ወተሐይዉ እስመ አንሰ እፈርሆ ለእግዚአብሔር። ፲፱ ወእመሰ ስንዕ አንትሙ ይንበር አሐዱ እምኔክሙ ውስተ ሞቅሕ ወአንትሙሰ ሑሩ ወሰዱ እክለክሙ ዘተሣየክሙ። ፳ ወአምጽኡ ኅቤየ እኅዋክሙ ዘይንእስ ወነአምነክሙ ቃለክሙ ወእመ አኮሰ ትመውቱ ወግበሩ ከማሁ። ፳፩ ወተባሃሉ በበይናቲሆሙ አማን በኃጢአትነ ረከበነ እስመ ተዐወርነ ሥቃዮ ለእኁነ እንዘ ያስተምሕረነ ወኢሰማዕናሁ አሜሁ፥ ወበእንተ ዝንቱ መጽአ ላዕሌነ ዝንቱ ሥቃይ። ፳፪ ወአውሥኦሙ ሮቤል ወይቤሎሙ ኢይበሌክሙኑ ኢተዐምፁ ሕፃነ ወኢሰማዕክሙኒ ናሁ ዮም ደሙ ይትኅሠሠክሙ። ፳፫ ወእሙንቱሰ ኢያእመሩ ከመ ይስምዖሙ ዮሴፍ እስመ መተርጕም ሀሎ ማእከሎሙ። ፳፬ ወተግኅሠ ዮሲፍ እምኅቤሆሙ ወበከየ ወእምዝ ገብአ ኅቤሆሙ ወተናገሮሙ፥ ወነሥኦ ለስምዖን ወአሰሮ በቅድሜሆሙ። ፳፭ ወአዘዘ ዮሴፍ ያምጽኡ አሕሳሊሆሙ ወይደዩ ሎሙ እክለ ወወርቆሙኒ ለለአሐዱ ይደዩ ውስተ አሕስሊሆሙ፥ ወገብሩ ከማሁ ፳፮ ወጽዐኑ እክሎሙ ዲበ አእዱጊሆሙ ወኀለፋ እምህየ። ፳፯ ወፈትሐ አሐዱ ሐስሎ በኅበ ኀደሩ ከመ ያውጽእ እክለ ለአእዱጊሆሙ ወረከበ ዕቁረ ወርቆ ውስተ አፈሐስሉ። ፳፰ ወይቤሎ ለአኅዊሁ ገብአኒ ሊተሰ ወርቅየ ወናሁ ውስተ አፈ ሐስልየ ረከብክዎ፥ ወደንገፆሙ ልቦሙ ወተሀውኩ በበይናቲሆሙ ወይቤሉ ምንተ ረሰየነ እግዚአብሔርው እምንትኑ ዝ ከመዝ። ፳፱ ወበጽሑ ኅበ ያዕቆብ አቡሆሙ ውስተ ምድረ ከነአን ወነገርዎ ኵሎ ዘረከቦሙ። ፴ ወይቤልዎ እኪተ ተናገረነ ብእሲ በዓለ ብሔር ወወደየነ ውስተ ቤተ ሞቅሕ ወይቤለነ ከመ ሰብአ ዐይን ንሕነ ለብሔር። ፴፩ ወንቤሎ ስንዕ ንሕነ ወኢኮነ ሰብአ ዐይን። ፴፪ ወዐሠርቱ ወክልኤቱ አኅው ንሕነ ደቂቀ አሐዱ ብእሲ ወአሐዱ እምኔነ ሞተ ወዘይንእስ ሀሎ ኅበ አቡሁ ውስተ ምድረ ከነአን። ፴፫ ወይቤለነ ውእቱ ብእሲ በዓለ ብሔር በዝንቱ ትትዐወቁ ከመ ሰብአ ዓይን አንትሙ አሐደ እምኔክሙ ኅድጉ ዝየ ኅቤየ ወእክለክሙሰ ዘተሣየጥክሙ ንሥኡ ወሑሩ። ፴፬ ወአምጽእዎ ለእኁክሙ ኅቤየ ወአአምር ከመ ስንዕ አንትሙ ወኢኮንክሙ ሰብአ ዐይን፥ ወአገብኦ እንከ ለክሙ ለእኁክሙኒ ወትትጌበሩ ውስተ ብሔርነ። ፴፭ ወእምዝ ሶበ ሦጡ አሕስሊሆሙ ረከቡ ኵሎሙ ዕቁረ ወርቆሙ ውስተ አሕስሊሆሙ ወሶበ ርእዩ ወርቆሙ ፈርሁ እሙንቱሂ ወአቡሆሙኒ። ፴፮ ወይቤሎሙ ያዕቆብ ሊተ ዳእሙ አኅጣእክሙኒ ውሉደ፥ ዮሴፍኒ ኢሀሎ ወስምዖንሂ ኢሀሎ፥ ብንያምሃኒ ትነሥኡኒ ላዕሌየኑ ዳእሙ ኮነ ኵሉ ዝንቱ ነገር። ፴፯ ወይቤሎ ሮቤል ለአቡሁ ክልኤሆሙ ደቂቅየ ቅትል ለእመ ኢያግባእክዎ ኅቤከ ወአወፍየንዮ ሊተ ውስተ እዴየ ለወልድከ ወአነ አገብኦ ውስተ እዴየ ለወልድከ ወአነ አገብኦ ለከ። ፴፰ ወይቤሎምሙ ኢይወርድ ወልድየ ምስሌክሙ እስመ እኁሁኒ ሞተ ወውእቱ ባሕቲቱ ተርፈ፥ ለእመቦ ከመ ደወየ ወሞተ በፍኖት እንዘ ተሐውሩ ታወርድዎ ለሲበትየ በኀዘን ውስተ መቃብር። 
				ምዕራፍ ፵፫።
፩ ወእምዝ ጸንዐ ረኀብ ውስተ ብሄር። ፪ ወሶበ አኅለቁ ተሴስዮ እክል ዘአምጽኡ እምብሄረ ግብጽ ይቤሎሙ አቡሆሙ ሑሩ ካዕበ አምጽኡ ለነ አክለ ተሣይጠክሙ ኅዳጠ። ፫ ወይቤሎ ይሁዳ በሰማዕት አስምዐ ለነ ውእቱ ብእሲ በዓለ ብሔር ወይቤ ለነ ኢትሬእዩ እንከ ገጽከ ለእመ ኢመጽአ እኁክሙ ዘይንእስ ምስሌክሙ። ፬ ወእመሰ ትፌንዎ ለእኁነ ምስሌነ ነሐውር ወንሣየጥ ለከ እክለ። ፭ ወለእመሰ ኢትፌንዎ ለእኍነ ምስሌነ ኢነሐውር እስመ ይቤለነ ውእቱ ብእሲ ኢትሬእዩ ምስሌክሙ ለእኁክሙ ዘይንእስ። ፮ ወይቤሎሙ እስራኤል ምንትኑ ዛቲ እኪት ዘገበርክሙ ላዕሌየ ዘነገርክምዎ ለውእቱ ብእሲ ከመ ብክሙ እኁ። ፯ ወይቤልዎ እስመ ተስእለነ ብእሲ ፍጥረተነ ወይቤለነ ሀለወኑ አቡክሙ አረጋዊ ሕያውኑ ወቦኑ ዘብክሙ እኁ ወነገርናሁ ዘከመ ተስእለነ፥ ቦኑ አእመርነ ከመ ይብለነ አምጽእዎ ለእኁክሙ። ፰ ወይቤሎ ይሁዳ ለአቡሁ ፈነዎ ለዝ ሕፃን ምስሌየ ንትነሣእ ወንሑር ከመ ንሕየው ወኢንሙት ንሕነሂ ወደቅቅነሂ። ፱ ወአነ እትሐበዮ ወኪያየ ኅሥሥ ለእመ ኢያግባእክዎ ኅቤከ ወለእመ ኢያቀምክዎ ቅድሜከ ጊጉየ ኮንኩ ላዕሌከ በኵሉ መዋዕልየ። ፲ ወሶበ አኮ ዘጐንደይነ እምደገምነ ካዕብ ገቢአ። ፲፩ ወይቤሎሙ እስራኤል አቡሆሙ ለእመሰ ከመዝ ውእቱ ነገር ንሥኡ እምፍሬ ምድር ወደዩ ውስተ አሕስሊክሙ ወሰዱ ለብእሲ አምኀ ርጢነ ወመዓረ ወዕጣነ ወማየ ልብን ወጠርቤንቶስ ወከርካዐ። ፲፪ ወርቅክሙሰ ንሥኡ ካዕበቶ ምስሌክሙ ወዝንቱሂ ዘረከብክሙ በውስተ አሕስሊክሙ ወነሣእክምዎ በኢያእምሮ ኮነ ዮጊ። ፲፫ ወንሥእዎ ለእኁክሙ ምስሌክሙ ወተንሥኡ ወረዱ ኅበ ብእሲ። ፲፬ ወአምላኪየ የሀብክሙ ሞገሰ በኅበ ውእቱ ብእሲ ወያግብኦ ለክሙ ለውእቱ እኁክሙ ወለብንያምኒ ወአንሰ ዳእሙ በከመ ኅጣእኩ ውሉደ ኃጣእኩ። ፲፭ ወነሥኡ እሙንቱ እደው ውእቱ ውእተ አምኀ ወርቆሙኒ ካዕበተ ነሥኡ ምስሌሆሙ ወለብንያምኒ ነሥእዎ ወተንሥኡ ወወረደ ብሔረ ግብጽ ወበጽሑ ቅድሜሁ ለዮሴፍ ወሰገዱ ሎቱ። ፲፮ ወርእዮ ዮሴፍ ለብንያም ምስሌሆሙ ይቤሎ ለመጋቤ ቤቱ አብኦሙ ለእሉ ሰብእ ውስተ ቤትው እጥባሕ ወአስተዳሉ እስመ ምስሌየ ይመስሑ እሉ እደው ወምስሌየ ይበልዑ መዓልተ። ፲፯ ወገብረ ውእቱ ብእሲ በከመ ይቤሎ ዮሴፍ ወአብኦሙ ለእሙንቱ እደው ውስተ ቤተ ዮሴፍ። ፲፰ ወሶበ ርእዩ እሙንቱ እደው ከመ አብእዎሙ ውስተ ቤተ ዮሴፍ ይቤሉ በእንተ ዝንቱ ወርቅ ዘገብአ ውስተ አሕስሊነ ዘቀዲሙ ይወስዱነ ከመ ይኰንንኑነ ወይቅንዩነ ወይንሥኡነ እንስሳነ። ፲፱ ወቀርቡ ኅበ ውእቱ ብእሲ ዘላዕለ ቤተ ዮሴፍ ወተናገርዎ በኆኅተ ቤቱ። ፳ ወይቤልዎ ናስተበቍዐከ እግዚኦ ቀዲሙ ወረድነ ንሣየጥ እክለ። ፳፩ ወኮነ ሶበ በጻሕነ ለኅዲር ወፈታሕነ አሕጻሊነ ረከብነ ወርቀ ውስተ አሕስሊነ ረክብነ ወርቀ ውስተ አሕስሊነ ዘዘዚአነ ወይእዜኒ ወርቀሰ አግባእነ ምስሌነ በመድሎቱ። ፳፪ ወካልአኒ ወርቀ አምጻእነ በዘንሣየጥ እክለ ወኢያእመርነ መኑ ወደዮ ለውእቱ ወርቅ ውስተ አሕጻሊነ። ፳፫ ወይቤሎሙ ውእቱ ብእሲ ሐሰለክሙ ኢትፍርሁ፥ አምላክክሙ ወአምላከ አበዊክሙ ወሀበክሙ መድፍነ አበዊክሙ ወሀበክሙ መድፍነ በውስተ አሕሳሊክሙ ወአውጽኦ ለስምዖን ኅቤሆሙ። ፳፬ ወአምጽአ ማየ ለእገሪሆሙ ወወሀበ እክለ ለአእዱጊሆሙ። ፳፭ ወአስተዳለዉ አምኃሆሙ እስከ ይበውእ ዮሴፍ መዓልተ እስመ ሰምዑ ከመ በህየ ይመስሕ። ፳፮ ወሶበ መጽአ ዮሴፍ ውስተ ቤቱ አምጽኡ ሎቱ አምኃሁ ዘውስተ እደዊሆሙ ውስተ ቤት ወሰገዱ ሎቱ በገጾሙ ውስተ ምድር። ፳፯ ወተስእሎሙ ዜናሆሙ ወይቤሎሙ ዳኅንኑ ዝኩ አቡክሙ አረጋዊ ዘትቤሉኒ ዓዲሁ ሕያውኑ ውእቱ። ፳፰ ወይቤልዎ ዳኅን ገብርከ አቡነ አረጋዊ ወዓዲሁ ሕያው ውእቱ ወይቤ ዮሴፍ ቡሩክ ውእቱ ብእሲሁ ለእግዚአብሔር ወአሐቱ ርእሶሙ ወሰገዱ ሎቱ። ፳፱ ወሶበ ነጸሮ ዮሴፍ ወርእዮ ለብንያም እኁሁ ወልደ እሙ ይቤሎሙ ዝኑ ውእቱ እኁክሙ ዘይንእስ ዘትቤሉኒ ናመጽኦ ኅቤከ ወይቤልዎ እወ፥ ወይቤሎ ዮሴፍ እግዚአብሐኢር ይሣሀልከ ወልድየ። ፴ ወተሀውከ ዮሴፍ አማዑቲሁ ወፈቀደ ይብኪ ወቦአ ውስተ ቤቱ ወበከየ። ፴፩ ወተሐፅበ ገጾ ወወፅአ ተዐጊሦ ወይቤ አቅረቡ ለነ ኅብስተ። ፴፪ ወአቀረቡ ሎሙ እንተ ባሕቲቶሙ ወሎቱኒ እንተ ባሕቲቱ ወለሰብአ ግብጽ እለ ይመስሑ ምስሌሁ እንተ ባሕቲቶሙ፥ እስመ ኢይክሉ ሰብአ ግብጽ በሊዐ እክል ምስለ ዕብራውያን እስመ ያስቆርርዎሙ ሰብአ ግብጽ ለኵሎሙ ኖሎት። ፴፫ ወነበረ ቅድሜሆሙ በኵሮሙ ዘይልህቅ፥ ወዘይንእስኒ በበናእሱ፥ ወነበሩ አሐዱ አሐዱ ምስለ ካልኡ። ፴፬ ወነሥኡ ክሎሙ በኅቤሁ ዘዘዚአሆሙ ወዐብየ ክፍሉ ለብንያም እምክፍሎሙ ሐምስተ እደ ወበልዑ ወሰትዩ ወሰክሩ ምስሌሁ። 
				ምዕራፍ ፵፬።
፩ ወአዘዞ ዮሴፍ ለመጋቢሁ ወይቤሎ ምላእ ሎሙ አሕሳሊሆሙ ለእሉ እደው መጠነ ይክሉ ፀዊረ ወደይ ለለአሐዱ ወርቆሙ ውስተ አሕሳሊሆሙ። ፪ ወኮራየ ዘብሩር ደይ ውስተ ሐስሉ ለዘይንእስ ወሤጠ እክሉሂ ደይ፥ ወገብረ በከመ አዘዞ ዮሴፍ። ፫ ወሶበ ጎሀ ጽባሕ ፈነዎሙ ለእሙንቱ እደው ምስለ እንስሳሆሙ። ፬ ወሶበ ወፅኡ እሙንቱ እደው ዘእንበለ ይርኃቁ እምሀገር ነዋኅ ይቤሎ ዮሴፍ ለመጋቤ ቢቱ ተንሥእ ዴገኖሙ ወትልዎሙ ለእሉ እደው ወአኅዞሙ ወበሎሙ እፎ እኪተ ትፈድዩኒ ህየንተ ሠናይ። ፭ ለምንት ትሰርቁኒ ገበይ ብሩር ዘቦቱ ይሰቲ እግዚእየ እኩየ ገበርክሙ በሎሙ። ፮ ወሖረ ወረከቦሙ ወይቤሎሙ ለምንት ትገብሩ ከመዝ ወትፈድዩኒ እኪተ ህየንተ ሠናይ ዘገበርኩ ለክሙ ወትሰርቁኒ ገይበ ብሩር ዘእግዚእየ። ፯ ወይቤልዎ ለምንት ትብል ከመዝ እግዚእነ ሐሰ ሎሙ ለአግብርቲከ ኢይገብርዎ ለዝንቱ ነገር። ፰ ወርቀ ጥቀ ዘረከብነ በውስተ አሕሳሊነ አግባእነ ኅቤከ እምድረ ከነአን ወእፎኬ ንሰርቅ እምቤትከ ወርቀ አውብሩረ። ፱ ይእዜኒ በኅበ ዘረክብከ ኮራከ እምአግብርቲከ ለይሙት ወንሕነኒ ንኩን አግብርተ ለእግዚእከ። ፲ ወይቤሎሙ ይእዜኒ ይኩን በከመ ትቤሉኒ ዘኅቤሁ ተረክበ ውእቱ ገይብ ይኩነኒ ገብረ ወአንትሙሰ አንጻሕክሙ ርእሰክሙ። ፲፩ ወአውረዱ አሕሳሊሆሙ ውስተ ምድር ፍጡነ። ፲፪ ወአኃዙ ይፍትሑ እምነ ዘይልህቅ እስከ ዘይንእስ ወረከበ ውእተ ገይበ በውስተ ሕስለ ብንያም። ፲፫ ወሰጠጡ አልባሲሆሙ ወጸዐኑ አሕስሊሆሙ ዲበ አእዱጊሆሙ ወገብኡ ውስተ ሀገር። ፲፬ ወቦኡ ኅበ ቤተ ዮሴፍ እንዘ ሀሎ ውእቱ ህየ ወወድቁ ውስተ ምድር በገጾሙ። ፲፭ ወይቤሎሙ ዮሴፍ ምንትኑ ዝንቱ ዘገበርክሙ። ፲፮ ወይቤ ይሁዳ ምንተ ወናሥኦ ለእግዚእነ ወምንተ ንብል ወበምንት ንነጽሕ ዘእግዚአብሔር አግብኦ ለዐመፃነ ላዕሌነ ወባሕቱ ናሁ ኮነ አግብርቲሁ ለእግዚአብሔር ንሕነሂ ወዝንቱሂ ዘተረክበ በኅቤሁ ገይብ። ፲፯ ወይቤ ዮሴፍ ሐሰ ሊተ እስከ እገብሮ ለዝንቱ ነገር አላ ውእቱ ብእሲ ዘበላእሌሁ ተረክበ ኮራይ ውእቱ ይኩነኒ ገብረ ወአንትሙሰ ሑሩ ወግብኡ ኅበ አቡክሙ በዳኅን። ፲፰ ወቀርበ ይሁዳ ኅቤሁ ወይቤ ብቍዐኒ እግዚኦ ወአብሐኒ እንብብ ቅድሜከ እግዚእየ ኢትትመዓዖ ለገብርከ እስመ አንተ እምድኅረ ፈርዖን እግዚእ። ፲፱ አንተ ተስእልኮሙ ለአግብርቲከ ወትቤሎሙ ቦኑ ዘብክሙ አብ አወኍ። ፳ ወንቤለከ እግዚኦ ብነ አብ አረጋዊ ወቦ ወልድ ንኡስ ዘበርሥዓኑ ወለዶ ወእሁኁሰ ሎቱ ሞተ ወውእቱ ባሕቲቱ ተርፈ ለእሙ ወያፈቅሮ አቡሁ። ፳፩ ወትቤሎ ለአግብርቲከ አምጽእዎ ኅቤየ ወአዐቅቦ። ፳፪ ወንቤለከ ኢይክል ኀዲገ አቡሁ ውእቱ ሕጻን ወእመሰ ኀድጎ ይመውት። ፳፫ ወአንተሰ ባሕቱ ትቤሎሙ ለአግብርቲከ ለእመ ኢያምጻእክምዎ ለእኁክሙ ዘይንእስ ኢትሬእዩ ገጽየ ዳግመ። ፳፬ ወኮነ ሶበ ዐረግነ ኅበ አቡነ ገብርከ ዜነውናሁ ዝንቱ ዘትቤለነ እግዚእነ። ፳፭ ወይበለነ አቡነ ሑሩ ካዕበ ተሣየጡ ለነ ኅዳጠ እክለ። ፳፮ ወይቤለነ አቡነ ሑሩ ካዕበ ተሣየጡ ለነ ኅዳጠ እክለ። ፳፮ ወንቤሎ ንሕነሰ ኢንክል ሐዊረ ለእመ እኁነ ዘይንእስ ኢመጽአ ምስሌነ እስመ ኢንክል ርእየ ገጹ ለውእቱ ብእሲ እመ ኢሀሎ እኁነ ዘይንእስ ምስሌነ። ፳፯ ወይበለነ ገብርከ አቡነ ተአምሩ ለሊክሙ ከመ ክልኤተ ወለደት ሊተ ይእቲ ብእሲት። ፳፰ ወአሐዱሰ ወፅአ እምኅቤየ ወትቤሉኒ አርዌ በልዖ ወኢርኢክዎ እንከ ዳግመ እስከ ይእዜ። ፳፱ ወለእመ ነሣእክምዎ ለዝኒ እምቅድመ ገጽየ ወምከመ ደወየ በፍኖት ታወርድዎ ለርስዓንየ በኀዘን ውስተ መቃብር። ፴ ወይእዜኒ ለእመ ሖርነ ኅበ ገብርከ አቡነ ወኢሀሎ ምስሌነ ዝንቱ ሕፃን ይመውት ወናወርዶ ውስተ መቃብር በጻዕር ለርስዓኒሁ ለገብርከ አቡነ። ፴፩ እስመ ገብርከ ተሐበዮ ለዝንቱ ሕፃን እምአብሁ ወይቤሎ ለእመ ኢያግባእክዎ ኅቤከ ወኢያቀምክዎ ቅድመኢከ ጊጉየ ለእኩን ላዕሌከ አባ በኵሉ መዋዕለ ሕይወትየ። ፴፪ ወይእዜኒ እከውነከ ገብረ ህየንተ ዝ ሕፃን፥ ወእነብር ኅቤከ እግዚኦ ወሕፃንሰ ይሑር ምስለ አኅዊሁ። ፴፫ እስመ ኢይክል አነ ሐዊረ ኅበ አቡነ ለእመ ኢሀሎ ዝንቱ ሕፃን ኅቤነ ከመ ኢይርአይ እኪተ እንተ ትረክቦ ለአቡነ።
				ምዕራፍ ፵፭።
፩ ወሶበ ስእነ ዮሴፍ ተዐግሦ እንዘ ኵሉ ይቀውም ቅድሜሁ ይቤ ዮሴፍ፥ ያሰስሉ ኵሎ ሰብአ እምቅድሜሁ፥ ወአውጽኡ ኵሎ ሰብአ እምቅድሜሁ ወአልቦ ዘተርፈ ህየ ኅበ ዮሴፍ ሶበ ይትአመር ምስለ አኅዊሁ። ፪ ወጸርሐ በዐቢይ ቃል ወበከየ፥ ወሰምዑ ኵሉ ሰብአ ግብጽ ወተሰምዐ በቤተ ፈርዖንሂ። ፫ ወይቤሎሙ አነ ውእቱ ዮሴፍ እኁክሙ፥ ሕያውኑ ዓዲሁ ውእቱ አቡየ፥ ወኢክህሉ አውሥኦቶ እስመ ደንገፁ። ፬ ወይቤሎሙ ዮሴፍ ለአኅዊሁ ቅረቡ ኅቤየ ወቀርቡ ኅቤሁ ወይቤሎሙ አነ ውእቱ ዮሴፍ እኁክሙ ዘሤጥክሙኒ ኅበ ብሔረ ግብጽ። ፭ ወይእዜኒ ኢትፍርሁ እስመ ሤጥክሙኒ ዝየ እስመ ለሕይወት ፈነወኒ እግዚአብሔር ቅድሜክሙ። ፮ እስመ ናሁ ክልኤቱ ዓመት ኀለፈ ዘረኃብ ላዕለ ምድር ወዓዲ ሀሎ ኀምስቱ ዓመት ወአልቦ ዘየሐርስ ወዘይዘርእ። ፯ ወፈነወኒ እግዚአብሔር ቅድሜክሙ ከመ ትሕየዉ ወትትርፉ ዲበ ምድር ከመ እሴሲክሙ። ፰ ወይእዜኒ አኮ አንትሙ ዘፈነዉክሙኒ ዳእሙ እግዚአብሔር ፈነወኒ ወረሰየኒ ወልዶ ለፈርዖን ወእግዚአ ለኵሉ ቤቱ ወመልአከ ለኵሉ ግብጽ። ፱ ወይእዜኒ ሑሩ ንግርዎ ለአቡየ ፍጡነ ወበልዎ ከመዝ ይቤ ወልድከ ዮሴፍ፥ እግዚአብሔር ረሰየኒ እግዚአ ለኵሉ ብሔረ ግብጽ ወረድ እንከ ፍጡነ ወኢትንበር ህየ። ፲ ወተኀድር ውስተ ምድረ ጌሴም ዘዓረብ ወትሄሉ ቅሩብየ አንተ ወደቂቅከ ወአባግዒከ ወአልሕምቲከ ወኵሉ ዘብከ። ፲፩ ወእሴስየከ በህየ እስመ ዓዲ ሀሎ ኀምስቱ ዓመት ዘረኃብ ከመ ኢትሙት አንተ ወኵሉ ቤትከ ወኵሉ ጥሬትከ። ፲፪ ወናሁ ትሬእዩ በአዕይንቲክሙ ወብንያምኒ እኁየ ርእየ በአዕይንቲሁ ከመ ለልየ ተናገርኩክሙ በአፉየ። ፲፫ ወዘኤንውዎ ለአቡየ ኵሎ ክብርየ ዘብሔረ ግብጽ ወኵሎ ዘርኢክሙ በአዕይንቲክሙ ወአፍጥኑ አምጽኦቶ ለአቡየ ዝየ። ፲፬ ወሐቀፎ ክሳዶ ለብንያም እኁሁ ወበከየ ላዕሌሁ ወብንያምኒ በከየ ላዕለ ክሳዱ። ፲፭ ወሰዓሞሙ ለኵሎሙ ወበከየ ላዕሌሆሙ፥ ወእምድኅረዝ ተናገርዎ አኅዊሁ ለዮሴፍ። ፲፮ ወተሰምዐ ነገሩ በቤተ ፈርዖን፥ ወይቤልዎ አኅዊሁ ለዮሴፍ መጽኡ ወተፈሥሐ ፈርዖን ወኵሉ ሰብኡ። ፲፯ ወይቤሎ ፈርዖን ለዮሴፍ በሎሙ ለአኅዊከ መልኡ ንዋያቲክሙ ወሖሩ ብሔረ ከነአን። ፲፰ ወንሥእዎ ለአቡክሙ ወለኵሉ ንዋይክሙ ወንዑ ኅቤየ ወእሁበክሙ እምኵሉ በረከተ ግብጽ ወትበልዑ አንጕዓ ለምድር። ፲፱ ወአንተሰ ከመዝ አዝዞሙ ለአኅዊከ ይንሥኡ ሎሙ ሠረገላተ ዘብሔረ ግብጽ ለደቂቆሙ ወለአዋልዲሆሙ ወለአንስትያሆሙ ወይንሥእዎ ለአቡሆሙ ወያምጽእዎ። ፳ ወኢይምሀኩ ቈሳቍሶሙ ወዘርእየት ዐይኖሙ እስመ ኵሉ በረከተ ግብጽ ሎሙ ውእቱ። ፳፩ ወገብሩ ከማሁ ደቂቀ እስራኤል በከመ ይቤሎሙ ወወሀቦሙ ሠረገላተ ዮሴፍ በከመ ይቤሎ ፈርዖን ንጉሠ ግብጽ፥ ወወሀቦሙ ስንቆሙ ለፍኖት። ፳፪ ወወሀቦሙ ዐራዘ በበክልኤቱ፥ ወለብንያምሰ ወሀቦ ሠለስተ ምእተ ዲናረ ወኀምስተ ዐራዘ በዘያስተባሪ ወለአቡሁኒ ከማሁ። ፳፫ ወፈነወ ዐሠርተ አእዱገ ዘይፀውሩ እምኵሉ በረከተ ግብጽ፥ ወዐሠርተ አብቅለ እለ ይጽሰውሩ ስንቀ ለአቡሁ በፍኖት። ፳፬ ወፈነዎሙ ለአኅዊሁ ወይቤሎሙ አልቦ ዘትትጋአዙ በፍኖት። ፳፭ ወወፅኡ እምብሔረ ግብጽ ወሖሩ ወበጽሑ ምድረ ከነአን ኀበ አቡሆሙ። ፳፮ ወዜነውዎ ወይቤልዎ ሕያው ዮሴፍ ወልድከ ወውእቱ መልአክ ለብሔረ ግብጽ ወለኵሉ ደወላ ወደንገፆ ልቡ ወኢአምኖሙ። ፳፯ ወነገርዎ ኵሎ ዘይቤሎሙ ዮሴፍ ወኵሎ ዘተናገሮሙ፥ ወሶበ ርእየ ሠረገላተ ዘፈነወ ዮሴፍ ሐይወ ልቡ ወተፈሥሐ ነፍሱ ለያዕቆብ አቡሆሙ። ፳፰ ወይቤ ያዕቆብ ዐቢይ ውእቱ ዮሴፍ ወልድየ አሐውር እርአዮ እንበለ እሙት። 
				ምዕራፍ ፵፮።
፩ ወተንሥአ እስራኤል ምስለ ኵሉ ንዋዩ ወበጽሐ ኀበ ዐዘቅተ መሐላ ወሦዐ መሥዋዕተ ለአምላከ ይስሐቅ አቡሁ። ፪ ወይቤሎ እግዚአብሔር በሕልም ለእስራኤል ‹ያዕቆብ ያዕቆብ› ወይቤ ምንት ውእቱ። ፫ ወይቤሎ አነ ውእቱ አምላከ አበዊከ ኢትፍራህ ወሪደ ኅበ ብሔረ ግብጽ እስመ ሕዝበ ዐቢየ እሬስየከ በህየ። ፬ ወአነ እወርድ ምስሌከ ውስተ ብሔረ ግብጽ ወእሄሉ ምስሌከ ዘልፈ ወዮሴፍ ወልድከ ይከድነከ አዕይንቲከ። ፭ ወተንሥአ ያዕቆብ እምኀበ ዐዘቅተ መሐላ ወነሥእዎ ደቂቁ ለያዕቆብ እስራኤል አቡሆሙ ወንዋዮሙኒ ስምሌሆሙ ወአንስትያሆሙኒ ጸዐኑ ላዕለ ሠረገላት ዘፈነወ ዮሴፍ በዘያመጽእዎሙ። ፮ ወነሥኡ ንዋዮሙ ወኵሎ ጥሪቶሙ ዘአጥረዩ በምድረ ከነአን ወቦአ ያዕቆብ ብሔረ ግብጽ ወኵሉ ዘርኡ ምስሌሁ። ፯ ደቂቁ ወደቂቁ ደቂቁ ወአዋልዲሁ ወአዋልደ ዋልዲሁ ምስሌሁ። ፰ ወከመዝ ውእቱ አስማቲሆሙ ለደቂቀ እስራኤል እለ ቦኡ ብሔረ ግብጽ በኵሩ ለያዕቆብ ሮቤል። ፱ ወደቂቀ ሮቤል ሄኖኅ ወፍሉስ ወአስሮን ወከርሚ። ፲ ወደቂቀ ስምዖን የሙኤል ወያሚን ወአኡድ ወያኩን ወሱሐር ወሰኡል ዘእምነ ከናናዊት። ፲፩ ወደቂቀ ሌዊ ገርሶን ወቀዓት ወሜራሪ። ፲፪ ወደቂቀ ይሁዳ ኤር ወአውናን ወሴሎም ወፋሬስ ወዛራ፥ ወሞቱ ኤር ወአውናን በምድረ ከነአን፥ ወእሉ እሙንቱ ደቂቀ ፋሬስ ኤስሮም ወይሞሔል። ፲፫ ወደቂቀ ይሳኮ ቶላዕ ወፎሐ ወያሱብ ወስምራ። ፲፬ ወደቂቀ ዛብሎን ሳሬድ ወአሎን ወአሌል። ፲፭ ወእሉ እሙንቱ ደቂቀ ልያ ዘወለደት ለያዕቆብ በመስጴጦምያ ዘሶርያ ወዲና ወለቱ፥ ወኵሉ ነፍስ ደቂቅ ወአዋልድ ሠላሳ ወአርባዕቱ። ፲፮ ወደቂቀ ጋድ ሰፎን ወሕግ ወሱኒ ወአዜን ወአድ ወአሮሐድ ወአሪሔል። ፲፯ ወደቂቀ አሴር ኢያምን ወኢያሱ ወኢዩል ወባርያ ወሣራ እኅቶሙ ወእሉ እሙንቱ ደቂቀ ባርያ ኮቦር ወሚልኪየል። ፲፰ ወእሉ እሙንቱ ደቂቀ ዘለፋ እንተ ወሀባ ላባ ለልያ ወይእቲ ዘወለደት ለያዕቆብ ዐሠርቱ ወስድስቱ ነፍስ እሙንቱ። ፲፱ ወደቂቀ ራሄል ብእሲተ ያዕቆብ ዮሴፍ ወብንያም። ፳ ወተወልዱ ሎቱ ደቂቅ ለዮሴፍ በብሔረ ግብጽ ዘወለደት ሎቱ ወለተ ጴሜጤፌራ አስኔት ወለተ ማሪ ዘሀገረ ሄልዮቱ ምናሴ ወኤፍሬም፥ ወደእቂቀ ምናሴ ዘወለደት ሎቱ ዕቅብቱ ሶርያዊት ማኪር ወማኪር ወለዶ ለገለአድ ወደቂቀ ኤፍሬም እኁሁ ለምናሴ ሱታላ ወጠኀን ወደቂቀ ሱታላ ኤዴን። ፳፩ ወደቂቀ ብንያም ባዕል ወቦከር ወአሲቤር፥ ወእሉ እሙንቱ ደቂቀ ባዕል ጌራ ወኖሔማን ወኤሒ ወሮስ ወመፊም፥ ወጌራ ወለዶ ለአራም። ፳፪ ወእሉ እሙንቱ ለአራድ። ዘወለደት ለያዕቆብ ዐሠርቱ ወአርባዕቱ ነፍስ። ፳፫ ወደቂቀ ዳን፣ አሳ። ፳፬ ወደቂቀ ንፍታሌም አሴሔል ወጎሂን ወየሴር ወሴሌም። ፳፭ እሉ እሙንቱ ደቂቀ ባላ እንተ ወሀባ ላባ ለራኄል ወለቱ ወወለደቶሙ ለእሉ ለያዕቆብ ወኵሉ ነፍስ ዘወለደት ባላ ሰብዓቱ። ፳፮ ወኵሉ ነፍስ ዘቦአ ብሔረ ግብጽ ምስለ ያዕቆብ ዘእንበለ አንስትያ ደቂቁ ስሳ ወሰብዓቱ። ፳፯ ወደቂቀ ዮሴፍ እለ ተወልዱ ሎቱ በብሔረ ግብጽ ክልኤቱ፥ ወኮነ ኵሉ ነፍስ እንተ ቦአት ብሔረ ግብጽ ምስለ ያዕቆብ ሰብዓ። ፳፰ ወለይሁዳ ፈነዎ ቅድሜሁ ኀበ ዮሴፍ ከመ ይትቀበሎ ውስተ ምድረ ራምሴ እንተ ስማ ቃቴሮአስ። ፳፱ ወአንሥአ ዮሴፍ ሠረገላቲሁ ወሖረ ይትቀበሎ ለያዕቆብ አቡሁ ውስተ ምድረ ቃቴሮአስ፥ ወሶበ ረከቦ ሐቀፎ ክሳዶ ወበከየ ዐቢየ ብካየ። ፴ ወይቤሎ እስራኤል ለዮሴፍ እምይእዜሰ ለእሙንቱ እንከ እስመ ርኢኩ ገጸከ እንዘ ሕያው አንተ። ፴፩ ወይቤሎ ዮሴፍ ለአኅዊሁ አሐውር እንግሮ ለፈርዖን ወእብሎ አኅውየ ወቤተ አቡየ እለ ሀለዉ በምድረ ከነአን መጽኡ ኅቤየ። ፴፪ ወኖሎተ እንስሳ ወሰብአ መራዕይ እሙንቱ ሰብእ ወአባግዒሆሙ ወአልሕምቲሆሙ ወኵሎ ንዋዮሙ አምጽኡ። ፴፫ ወእመ ጸውዐክሙ ፈርዖን ወይቤለክሙ ምንት ተግባርክሙ በልዎ ኖሎተ እንስሳ ንሕነ አግብርቲከ እምንእስነ እስከ ይእዜ ወአበዊነሂ ከማሁ ክመ። ፴፬ ከመ ትኅድሩ ምድረ ጌሴም እንተ ዓረብ እስመ ያስቆርርርዎሙ ሰብአ ግብጽ ለኵሎሙ ኖሎተ አባግዕ። 
				ምዕራፍ ፵፯።
፩ ወቦአ ዮሴፍ ወነገሮ ለፈርዖን ወይቤሎ አቡየ ወአኅውየ ምስለ እንስሳሆሙ ወንዋዮሙ መጽኡ እምድረ ከነአን ወናሁ በስሑ ውስተ ምድረ ጌሴም። ፪ ወነሥአ ዮሴፍ ኀምስተ እደወ እምአኅዊሁ ወአብጽሖሙ ምስሌሁ ኅበ ፈርዖን። ፫ ወይቤሎሙ ፈርዖን ለአኅዊሁ ለዮሴፍ ምንት ተግባርክሙ ወይቤልዎ ኖሎተ እንስሳ ንሕነ አግብርቲከ ወአበዊነሂ። ፬ ወይቤልዎ ለፈርዖን አኅድረነ ውስተ ምድር እንተ ኅበ መጻእነ እስመ አልቦ ምርዐይ ለእንስሳ አግብርቲከ ወጸንዐ ረኃብ ውስተ ምድረ ከነአን፥ ወይእዜኒ አኅድረነ ለአግብርቲከ ውስተ ምድረ ጌሴም። ፭ ወይቤሎ ፈርዖን ለዮሴፍ እምከመ መጽኡ አቡከ ወአኅዊከ ኅቤከ ናሁ ኵላ ምድረ ግብጽ ቅድሜከ ይእቲ ውስተ እንተ ትኄይስ ምድር ይኅድሩ። ፮ ወእመኒ ተአምር ከመ ቦሙ ጽኑዓን እደው በውስቴቶሙ ሢሞሙ መላእክተ ኖሎት ለእንስሳየ። ፯ ወይቤሎ ዮሴፍ ለአቡሁ ወአቀሞ ቅድመ ፈርዖን ወተአምኆ ያዕቆብ ለፈርዖን። ፰ ወይቤሎ ፈርዖን ለያዕቆብ ሚመጠን መዋዕል ዘሐየውከ። ፱ ወይቤሎ ያዕቆብ ለፈርዖን መዋዕለ ሕይወትየሰ ዘሐየውኩ ምእት ወሠላሳ ዓመት እማንቱ ኅዳጣት ዓመታት ወእኩያተ ኮናኒ መዋዕለ ሕይወትየሰ ወዓመታትየኒ ከመ ወኢምንት ኮናኒ በኀበ መዋዕለ ሕይወተ አበውየ ዘሐይዉ። ፲ ወባረኮ ያዕቆብ ለፈርዖን ወወፅአ እምኀቤሁ። ፲፩ ወአኅደሮሙ ዮሴፍ ለአቡሁ ወለአኅዊሁ ወወሀቦሙ ምኵናነ በምድረ ግብጽ ውስተ እንተ ትኄይስ ምድር ውስተ ምድረ ራምሴ ዘአዘዘ ሎሙ ፈርዖን። ፲፪ ወዮሴፍ ይሰፍር ሥርናየ ሲሳየ ለአቡሁ ወለአኅዊሁ ወለኵሉ ቤተ አቡሁ ለለአሐዱ ነፍስ ይሰፍር ሥርናይ። ፲፫ ወአልቦ ስርናይ ውስተ ኵሉ ምድረ ግብጽ እስመ ፀንዐ ረኃብ ጥቀ፥ ወኀልቀ በረኀብ ብሔረ ግብጽ ወከነአን። ፲፬ ወአስተጋብአ ዮሴፍ ኵሎ ወርቀ ዘአምጽኡ ሰብአ ግብጽ ወሰብአ ከነአን ሤጠ እክል ዘሤጠ ሎሙ ወአብአ ዮሴፍ ኵሎ ወርቀ ውስተ ቤተ ፈርዖን። ፲፭ ወኀልቀ ኵሎ ወርቅ ዘብሔረ ግብጽ ወዘኵሉ ብሔረ ከእናን፥ ወመጽኡ ወቦኡ ኵሉ ሰብአ ግብጽ ኀበ ዮሴፍ ወይቤልዎ ሀበነ እክለ ከመ ኢንሙት በቅድሜከ እስመ ኀልቀ ወርቅነ። ፲፮ ወይቤሎሙ ዮሴፍ አምጽኡ እንስሳክሙ ወእሁበክሙ እክለ ህየንተ እንስሳክሙ እመ ኅልቀ ወርቅክሙ። ፲፯ ወአምጽኡ እንስሳሆሙ ኅበ ዮሴፍ ወወሀቦሙ እክለ ህየንተ አባግዒሆሙ ወአልሕምቲሆሙ ወህየንተ አእዱጊሆሙ ወሴሰውዮሙ እክለ በይእቲ ዓመት። ፲፰ ወተፈጸመት ይእቲ ዓመት፥ ወመጽኡ ኅቤሁ በካልእት ዓመት ወይቤልዎ ሀበነ እክለ ከመ ኢንሙት ወኢንኅልቅ ለእግዚእነ እስመ ተወድአ ወርቅነሂ ወንዋይነሂ ወእንስሳነሂ ወአኅለቅናሁ ለኵሉ እግዚኦ ወአልቦ ዘተርፈ ለነ በቅድሜከ እግዚኦ ዘእንበለ ሥጋ ዚአነ ወምድርነ። ፲፱ ከእም ኢንሙት እንከ በቅድሜከ ወምድርነኒ ከመ ኢትማስን ንሥአነ ወአጥርየነ ኪያነሂ ወድረነሂ ህየንተ እክል ወንኩን አግብርተ ለፈርዖን ህየንተ እክል ወምድርነሂ ትኩን ሎቱ ወሀበነ ዘርአ ከመ ንዝራእ ከመ ንሕየው ወኢንሙት ወምድርነሂ ከመ ኢትማስን። ፳ ወአጥረየ ዮሴፍ ኵሎ ምድሮሙ ለግብጽ ወአግብአ ለፈርዖን ኵሎ ምድሮሙ እስመ ኀየሎሙ ረኃብ ወኮነ ኵሉ ምድር ለፈርዖን። ፳፩ ወኵሉ ሕዝብ ኮንዎ አግብርቲሁ ወቀነዮሙ እምአጽናፈ ምድር ወአድባሪሆሙኒ ወኵሎ ደወሎሙ ለግብጽ እምአጽናፈ ደወሎሙ ለከነዓን። ፳፪ ዘእንበለ ምድሮሙ ለማርያን ባሕቲታ ዘኢያጥረየ ዮሴፍ፥ እስመ ወሀቦሙ ፈርዖን ለማርያን ወፈተቶሙ ወጸገዎሙ ወበእንተ ዝ ኢሤጡ ምድሮሙ። ፳፫ ወይቤሎሙ ዮሴፍ ለኵሎሙ ሰብአ ግብጽ ናሁ ተሣየጥኩክሙ ኪያክሙሂ ወምድረክሙሂ ለፈርዖን፥ ንሥኡ ለክሙ ዘርአ ወዝርእዋ ለምድርክሙ። ፳፬ ወታገብኡ ለፈርዖን እክለ ኃምስተ እደ ወአርባዕቱ እድ ለክሙ ዘይከውነክሙ ዘርአ ለምድርክሙ ወለሲሳይክሙ ወለሲሳየ ኵሉ ሰብእክሙ። ፳፭ ወይቤልዎ አሕየውከነ ወረከብነ ሞገሰ በቅድሜሁ ለእግዚእነ ወኮነ አግብርተ ለፈርዖን። ፳፮ ወኮነት ዛቲ ሥርዓት እንተ ሠርዐ ዮሴፍ ውስተ ምድረ ግብጽ ወቆመት እስከ ዛቲ ዕለት ከመ ያግብኡ ኃምስተ እደ ለፈርዖን እስከ ዮም ዘእንበለ ምድረ ማርያን ባሕቲታ እንተ ኢኮነት ለፈርዖን። ፳፯ ወነበረ እስራኤል ውስተ ጌሴም ወኮእንት ይእት ክፍሎሙ ወበዝኁ ወመልኡ ጥቀ። ፳፰ ወሐይወ ያዕቆብ በምድረ ግብጽ ዐሠርተ ወሰብዓተ ወኮነ ኵሉ ዓመተ ሕይወቱ ለያዕቆብ ምእተ ወአርባዐ ወሰብዓተ ዓመተ። ፳፱ ወቀርበ መዋዕሊሁ ለእስራኤል ለመዊት ወጸውዖ ለዮሴፍ ወልዱ ወይቤሎ እመ ረከብኩ ሞገሰ በቅድሜከ ደይ እዴከ ላዕለ እዴየ ወግበር፥ ምስሌየ ምሕረተ ወጽድቀ ከመ ኢትቅብረኒ ውስተ ምድረ ግብጽ ዳእሙ ከመ እኑም ምስ አበውየ። ፴ ወአጽአኒ እምብሔረ ግብጽ ውቅብረኒ ውስተ መቃብሮሙ ለአበውየ፥ ወይቤሎ ዮሴፍ ኦሆ እገብር ለከ ዘትቤለኒ። ፴፩ ወይቤሎ መሐልኬ ሊተ፥ ወመሐለ ሎቱ ወሰገደ እስራኤል ውስተ ከተማ በትሩ (ላዕለ ርእሰ ዓራቱ)።  
				ምዕራፍ ፵፰።
፩ ወኮነ እምድኅረ ዝንቱ ነገር ይቤልዎ አኃዊሁ ለዮሴፍ ደክመ አቡነ፥ ወነሥአ ዮሴፍ ክልኤተ ደቂቆ ምናሴሃ ወኤፍሬምሃ። ፪ ወይቤልዎ ለእስራኤል ናሁ ወልድከ ዮሴፍ መጽአ ኅቤከ ወተኀየለ እስራኤል ወተንሢኦ ነበረ ዲበ ምድካቢሁ። ፫ ወይቤሎ ያዕቆብ ለዮሴፍ አምላኪየ ዘአስተርአየኒ በሎዛ በምድረ ከነዓን ባረከኒ። ፬ ወይቤለኒ ናሁ አነ አበዝኀከ ወአስተባዝኀከው ወእገብረከ ማኅበረ አሕዛብ ወእሁበካሃ ለዛቲ ምድር ወለዘርእከሂ እምድኅሬከ ከመ ይምልክዋ ለዓለም። ፭ ወይእዜኒ እሉ ደቂቅከ ክልኤቱ ኤፍሬም ወምናሴ እለ ተወልዱ ለከ ብሔረ ግብጽ ዘእንበለ እምጻእ አነ ዝየ ኅቤከ ከመ ሮቤል ወስምዖን ሊተ እሙንቱ። ፮ ወእመቦ ዘወለድከ እምይእዜ በአስማተ አበዊሆሙ ይሰመዩ ወይኩኑ ውስተ ክፍለ አኅዊሆሙ። ፯ ወአመ መጻእኩ አነ እመስጴጦምያ ዘሶርያ ሞተት ራኄል እምከ በምድረ ከነአን በፍኖት ሶበ ቀረብኩ ኅበ ምርዋጻ አፍራስ ዘኤጵፍራታ ለበጺሐ ኤፍራታ ወቀበርክዋ ውስተ ፍኖት ዘምርዋጸ አፍራስ ዘስሙ ቤተ ልሔም። ፰ ወሶበ ርእየ እስራኤል ደቂቆ ለዮሴፍ ይቤሎ ምንትከ እሉ። ፱ ወይቤሎ ዮሴፍ ለአቡሁ ደቂቅየ ዘወሀበኒ እግዚአብሔር በዝየ፥ ወይቤሎ ያዕቆብ አምጽኦሙ ኅቤየ ከመ እባርኮሙ። ፲ ወአዕይንቲሁሰ ለእስራኤል ከብዳ ወተከድና እምርስእ ወኢይክል ከሢቶተ ወነጽሮ ወአቀረቦሙ ኅቤሁ ወሐቀፎሙ ወሰዓሞሙ። ፲፩ ወይቤሎ እስራኤል ለዮሴፍ ናሁ ኢተፈለጥኩ እምገጽከ ወናሁ ዘርአከኒ አርአየኒ እግዚአብሔር። ፲፪ ወአውፅኦሙ ዮሴፍ እማእከለ ብረኪሁ ወሰገደ ሎቱ በገጹ ውስተ ምድር። ፲፫ ወነሥኦሙ ዮሴፍ ለክልኤቱ ደቂቁ፥ ወአቀሞ ለኤፍሬም በየማኑ ኅበ ፀጋመ እስራኤል ወለምናሴ አቀሞ በፀጋሙ ኅበ የማነ እስራኤል ወአቅረቦሙ ኅበ አቡሁ። ፲፬ ወሰፍሐ እስራኤል እዴሁ እንተ የማን ወአንበረ ላዕለ ርእሰ ኤፍሬም ወውእቱ ይንእስ እምእኁሁ ወእዴሁ እንተ ጽሰጋም አንበረ ላዕለ ርእሰ ምናሴ ወአስተኀለፈ እደዊሁ ወባረኮሙ። ፲፭ ወይቤ ውእቱ እግዚአብሐኢር ዘአሥመርዎ አበውየ ቅድሜሁ አብርሃም ወይስሐቅ ወእግዚአብሐኢር ውእቱ ዘሐፀነኒ ወሴሰየኒ እምንእስየ እስከ ዛቲ ዕለት። ፲፮ ወመልአከ እግዚአብሔር ዘአድኀነኒ እምኵሉ እኩይ ውእቱ ለይባርኮሙ ለእሉ ሕፃናት ወይሰመይ ስምየ ቦሙ ወስመ አበውየ አብርሃም ወይስሐቅ ይብዝኁ ወይትባዝኁ ወይምልኡ ዲበ ምድር። ፲፯ ወሶበ ርእየ ዮሴፍ ከመ አንበረ አቡሁ እዴሁ እንተ የማን ላዕለ ርእሰ ኤፍሬም ወእዴሁ እንተ ፀጋም ላዕለ ርእሰ ምናሴ። ፲፰ ወይቤሎ ዮሴፍ ለአቡሁ አኮ ከመዝ አባ እስመ ዝንቱ በኵርየ አንብር እዴከ እንተ የማን ላዕሌሁ። ፲፱ ወይቤሎ እስራኤል አአምር ወልድየ አአምር ዝኒ ይከውን ሕዝበ ዓቢየ አላ እኁሁ ዘይንእሶ የዐብዮ ወዘርኡ ብዙኅ አሕዛበ ይከውን። ፳ ወረከቦሙ በይእቲ ዕለት ወይቤ ይትባረክ ብክሙ አምላከ እስራኤል፥ ወይብሉ ይባርከ እግዚአብሔር ከመ ኤፍሬም ወምናሴ ወአቅድመ ኤፍሬምሃ እምናሴ። ፳፩ ወይቤሉ እስራኤል ለዮሴፍ ናሁ አነ እመውት፥ ወየሀሉ እጊዛብሔር ምስሌክሙ ወያግብእክሙ ውስተ ምድረ አበዊክሙ። ፳፪ ወአነ እሁበከ ምህርካ ሠናየ ዘይኄይስ እምዘ አኅዊከ ዘነሣእኩ እምእዴሆሙ ለአሞሬዎን በቀስትየ ወበኵናትየ።
				ምዕራፍ ፵፱
፩ ወጸውዖሙ ያዕቆብ ለደቂቁ ወይቤሎሙ ተጋብኡ ኅቤየ ወአየድዓክሙ እንተ ትረክበክሙ በደኃሪ መዋዕል። ፪ ወተጋብኡ ወመጽኡ ደቂቁ ለያዕቆብ ወይቤሎሙ «ስምዕዎ ስምዕዎ» ለአቡክሙ። ፫ ሮቤል በኵርየ ኀያል ውእቱ ዘቀዳሚ ወልድየ እኩየ ኮነ ወአግዘፈ ክሳዶ ወዕፁበ ገብረ። ፬ ቈረ ከመ ማይ እስመ ዐርገ ዲበ ምስካበ አቡሁ ወአርኰሶ ለውእቱ ምስካብ ይእተ አሚረ ዘዲበኢሁ ዐርገ። «ሮእቤል በኵርየ ርእሰ ጥብዓንየ ጸነ ከመ «ማይ ጊዜ ስቅየት ምድር ወባሕቱ ተኀድር «ላዕሌሁ ጸጋ እግዚአብሔር እስመ ገብረ «ምሕረተ ምስለ ዮሴፍ ወልድየ»። ፭ ስምዖን ወሌዊ አኅው እሙንቱ ፈጸምዋ ለዐመፃ በቃሕዎሙ ወበኵናቶሙ። ፮ ወነፍስየ ኢትትራከቦሙ ወኢይረድ ውስተ ሁከቶሙ እስመ በመዐቶሙ ቀተሉ ሰብአ ወበፍትወቶሙ መተሩ ሥርወ አህጉር። ፯ ርጉመ ለይኩን መዐቶሙ እስመ ኢገገጹ እምቍጥዓሆሙ ወኢተመይጡ እመዓቶሙ እከፍሎ ውስተ ያዕቆብ ወእዘርዎ ውስተ እስራኤል። ፰ ይሁዳ ይሴብሑከ አኅዊከ እደዊከ ላዕለ ዘባኖሙ ለጸላእትከ ይሰግዱ ለከ ደቂቀ አቡከ። ፱ ይሁዳ እጓለ አንበሳ እምኅዝአትከ ዕርግ ወልድየ ሰከብከ ወኖምከ ከመ አንበሳ ወከመ እጓለ አንበሳ አልቦ ዘያነቅሐከ። ፲ ኢይጠፍእ ምልክና እምይሁዳ ወምስፍና እምአባሉ እስከ አመ ይረክብ ዘጽኑሕ ሎቱ ወውእቱ ተስፋሆሙ ለአሕዛብ። ፲፩ የአስር በዕፀደ ወይን ዕዋሎ፥ ወበዕፀ ዘይት አድጎ ወየሐፀብ ወበይን አልባሲሁ ወበደመ አስካል ሰንዱኖ። ፲፪ ፍሡሐት አዕይንቲሁ እምወይን ወፀዓዳ ከመ ሐሊብ ስነኒሁ። ፲፫ ዛብሎን ሥዑኖ የኃድር ከመ መርሶ አሕማር ወይሰፍሕ እስከ ሲዶና። ፲፬ ይሳኮር ፈተዋ ለሠናይት ወየዐርፍ ማእከለ መዋርስት። ፲፭ ውሶበ ርእየ ከመ ሠናይት ይእቲ ዕረፍት አትሐት መትከፍቶ ከመ ይትቀነያ ለምድር ወጻመወ ወኮነ ሐረሳዌ ብእሴ። ፲፮ ዳን ይኴንን ሕዝቦ ከመ አሐቲ እምነገደ እስራኤል። ፲፯ ክኖ ለዳን አርዌ ምድር ዘይጸንሖ ውስተ ፍኖት ዘይነስኮ ሰኰናሁ ለፈረስ ወይወድቅ ዘይጼዐኖ ድኅሬሁ። ፲፰ ወይጻንሕ ከመ ያድኅኖ እግዚአብሔር። ፲፱ ጋድ፥ ፈያት ፈየትዎ ውእቱሂ ፈየቶሙ ተሊዎ አሰሮሙ። ፳ አሴር ጽጉበ እክል ወውእቱ ይሁብ ሲሳየ ለመላእክት። ፳፩ ንፍታሌም በቀልት ዕፍረት እንተ ትሤኒ አውፅአት እክለ። ፳፪ ወልድ ዘይልህቅ ውእቱ ዮሴፍ ወልድየ ዘይልህቀኒ ወዘይቀንእ ሊተ ወልድየ ወሬዛ ዘይገብእ ኅቤየ። ፳፫ እለ ጸአልዎ በምክሮሙ ወኮንዎ አጋእዝተ ወነደፍዎ። ፳፬ ወተቀጥቀጡ አቅስስቲሆሙ በኀይል ወደክመ ሥርወ መዝራእተ እደዊሆሙ በእደ ኅይሉ ለያዕቆብ በህየ አጽንዖ ለእስራኤል በኀብ አምላኩ ላአቡከ። ፳፭ ወረድአከ አምላከ ዚአየ ወባረከከ በበረከተ ሰማይ ዕምላዕሉ፥ ወበበረከተ ምድር እንተ ባቲ ኵሉ በበረከተ አጥባት ወማኅፀን። ፳፮ በበረከተ አቡከ ወእምከ ጽኑዓን፥ ወእምበረከቶሙ ለአድባር እለ ውዱዳን ወበእከተ መላእክቲሁ ለእግዚአብሔር ተሀሉ ዲበ ርእሱ አኅዊሁ። ፳፯ ብንያም ተኵላ መሣጢ ይበልዕ በነግህ ወፍና ሠርክ ይሁብ ሲሳየ ለሕዝብ። ፳፰ እሉ እሙንቱ ደቂቁ ለያዕቆብ ዐሠርቱ ወክልኤቱ፥ ወዘንተ እንገረ ነገሮሙ አቡሆሙ ወባረኮሙ ለለ አሐዱ በከመ በረከቱ። ፳፱ ባረኮሙ ወይቤሎሙ ናሁ አሐውር ኣንሰ ኅበ ሕዝብየ፥ ወቅብሩኒ ምስለ አበውየ ውስተ በዐት እንተ ሀለወት ውስተ ገራህቱ ለኤፍሮን ኬጥያዊ። ፴ ውስተ በዕተ ካዕበት እንተ አንጻረ ምንባሬ ውስተ ምድረ ከነአን እንተ ተሣየጣ አብርሃም እምኅበ ኤፍሮን ኬጥያዊ ለመቃብር። ፴፩ ህየ ወበርዎ ለአብርሃም ወለሣራ  ብእሲቱ ወበህየ ቀበርዎሙ ለይስሐቅ ወለርብቃ ብእስቱ። ፴፪ ወበህየ ቀበርክዋ ለልያሂ ውስተ በዐተ ገራህት እንተ ተሣየጡ እምኅበ ደቂቀ ኬጢ። ፴፫ ወአኅሊቆ ያዕቆብ አዝዞቶሙ ለደቂቁ ሰፍሐ እደዊሁ ወእገሪሁ ዲበ ስምካቢሁ ወሞተ ውተወሰከ ኅበ ሕዝቡ።
				ምዕራፍ ፶።
፩ ወወድቀ ዮሴፍ ቅድመ ገጸ አቡሁ ወበከየ ላዕሌሁ። ፪ ወአዘዞሙ ዮሴፍ ለአግብርቲሁ እለ ይቀርቡ ኅቤሁ ያምዕዝዎ ለአቡሁ ወአምዐዝዎ ለእስራኤል እለ ያምዕዙ። ፫ ወፈጸሙ ሎቱ አርባዓ በጽሐ እስመ ከማሁ ይኌልቁ መዋዕለ በዘያምዕዙ፥ ወለሀዉዎ ሰብአ ግብጽ ሰብዓ መዋዕለ። ፬ ወእምድኅረ ተፈጸመ መዋዕለ ላህ ይቤሎሙ ዮሴፍ ለኀያላነ ፈርዖን እንዘ ይብል እመ ረከብኩ ሞገሰ በቅድሜክሙ ንግርዎ ለፈርዖን በእንቲአየ። ፭ ወበልዎ አቡየ አምሐለኒ ዘእንበለ ይሙት ወይቤለኒ ውስተ መቃብር ዘከረይኩ ሊተ በምድረ ከነአን ህየ ቅብረኒ ወይእዜኒ እዕርግ ወእቅብሮ ለአቡየ ወእግባእ። ፮ ወነገርዎ ለፈርዖን ወይቤሎ ፈርዖን ዕርግ ወቅብሮ ለአቡከ በከመ አምሐለከ። ፯ ወዐርገ ዮሴፍ ይቅብሮ ለአቡሁ ወዐርጉ ምስሌሁ ኵሎሙ ደቀ ፈርዖን ወኵሎሙ ዐበይተ ግብጽ። ፰ ወኵሉ ሰብአ ቤቱ ለዮሴፍ ወኵሉ አኅዊሁ ወኵሉ ሰብአ ቤቱ ለአቡሁ ወሕፃናቲሆሙሰ ወአባግዒሆሙ ወአልሕምቲሆሙ ኀደጉ ውስተ ምድረ ጌሴም። ፱ ወአዕረገ ምስሌሁ ሠረገላተ ወአፍራሰ ወኮነ ትእይንቶሙ ዐቢየ ጥቀ። ፲ ወበጽሑ ኅበ ዐውደ እክል ዘአጣታ ዘሀሎ ማዕዶተ ዮርዳኖስ ወበከይዎ ዐቢየ ብካየ ወጽኑዐ መዋዕለ። ፲፩ ወርእዩ እለ ይነብሩ ውስተ ምድረ ከነአን ውስተ ላሀ በኀበ ዐውደ እክል ዘአጣታ ወይቤሉ ከመዝኑ ላህ ዘግብጽ ዐቢይ ወበእንተዝ ሰመይዎ ስሞ ላሀ ግብጽ በማዕዶተ ዮርዳኖስ። ፲፪ ወከመዝ ገብሩ ሎቱ ደቂቁ። ፲፫ ወአግብእዎ ውስተ ምድረ ከነአን ወቀበርዎ ውስተ ምድረ ከነአን ወቀበርዎ ውስተ በዐት እንተ ተሣየጠ አብርሃም ለመቃብር እምኅበ ኤፍሮን ኬጥያዊ እንተ አንጻረ ምንባሬ። ፲፬ ወገብአ ዮሴፍ ውስተ ግብጽ ውእቱ ወኵሎሙ እለ ዐርጉ ምስሌሁ ኅቡረ ይቅብርዎ ለአቡሆሙ ወአኅዊሁኒ። ፲፭ ወእምዝ ሶበ ርእዩ አኅዊሁ ከመ ሞተ አቡሆሙ፥ ይቤሉ ዮጊ ይዜክር ብነ ዮሴፍ እኪተ እንተ ገበርነ ላዕሌሁ ወያግብእ ለነ ፍሳሃ ለኵላ እኪት እንተ አርአይናሁ። ፲፮ ወመጽኡ ኅበ ዮሴፍ አኅዊሁ ወይቤልዎ አቡከ አምሕሎ አምሐለነ ዘእንበለ ይሙት። ፲፯ ወይቤ ከመዝ በልዎ ለዮሴፍ ኅድግ ሎሙ አበሳሆሙ ወጌጋዮሙ እስመ እኪት አርአዩከ ወይእዜኒ ሥረይ ሎሙ ኅጢአቶሙ ለአብርቲከ በአምላኮሙ ለአበዊከ፥ ወበከየቲከ በአምላኮሙ ለአበዊከ ወበከየ ዮሴፍ እንዘ ይትናገርዎ። ፲፰ ወመጽኡ ኅቤሁ ወይቤልዎ ናሁ ኮነ ንሕነ ለከ አግብርተ። ፲፱ ወይቤሎሙ ዮሴፍ ኢትፍርሁ እስመ እምእግዚአብሔር ኮነ። ፳ አንትሙሰ መከርክሙ እኪተ ላዕሌየ ወእግዚአብሔር ባሕቱ መከረ ሠናይተ ላዕሌየ ከመ ይኩን ዮም በዘይሴሰይ ሕዝብ ብዙኀ። ፳፩ ወይቤሎሙ ኢትፍርሁ አነ እሴየክሙ ወለቤትክሙሂ ወፀውዖሙ ወተናገሮሙ ዘይበውእ ውስተ ልቦሙ። ፳፪ ወነበረ ዮሴፍ ውስተ ግብጽ ውእቱ ወአኅዊሁ ወኵሉ ቤተ አቡሁ፥ ወሐይወ ዮሴፍ ምእተ ወዐሠርተ ዓመተ። ፳፫ ወርእየ ዮሴፍ ደቂቀ ኤፍሬም እስከ ሣልስ ትውልድ ወደቂቀ ማኪር ወልደ ምናሴ እለ ተወልዱ ላዕለ ሕፅኑ ለዮሴፍ። ፳፬ ወይቤሎሙ ዮሴፍ ለአኅዊሁ አንሰ እመውት ወእግዚአብሔር ይሔውጸክሙ ወያወፅእክሙ እምዛቲ ምድር ወያበውእክሙ ውስተ ምድር ዘመሐለ ለአበዊነ አብርሃም ይስሐቅ ወያዕቆብ። ፳፭ ወአምሐሎሙ ዮሴፍ ለደቂቀ እስራኤል ወይቤሎሙ አመ ይሔውጸክሙ እግዚአብሔር አውፅኡ አዕጽምትየ እምዝየ ምስሌክሙ። ፳፮ ወሞተ ዮሴፍ በምእት ወዐሠርቱ ዓመት፥ ወአምዐዝዎ ወሤምዎ በነፍቅ ውስተ ብሔረ ግብጽ።
						ተፈጸመ ኦሪት ዘልደት፥
					ወስብሐት ለእግዚአብሔር ፈጣሬ ኵሉ ፍጥረት፥
						አሜን።
				ኦሪት ዘፀአት
				ምዕራፍ ፩።
፩ ዝ ውእቱ አስማቲሆሙ ለደቂቀ እስራኤል እለ ቦኡ ብሔረ ግብጽ ምስለ ያዕቆብ አቡሆሙ ብእሲ ብእሲ ወቤቱ። ፪ ቦኡ ሮቤል፥ ወስምዖን ወሌዊ ወይሁዳ። ፫ ይሳኮር ወዛብሎን ወዳን። ፬ ንፍታሌም ወጋድ ወአሴር ወብንያም። ፭ ወዮሴፍሰ ሀሎ ብሔረ ግብጽ፥ ወኮነት ኵላ ነፍስ እንተ እምያዕቆብ ሰብዓ። ፮ ወሞተ ዮሴፍ ወኵሉ አኅዊሁ ወኵሉ ውእቱ ትውልድ። ፯ ወብዝኁ ደቂቀ እስራኤል ወመልኡ ወኮኑ ሕቁራነ ወጸንዑ ጥቀ ዕዙዘ ወመልአት ምድረ እምኔሆሙ። ፰ ወተንሥአ ካልእ ንጉሥ ዲበ ግብጽ ዘኢየአምሮ ለዮሴፍ። ፱ ወይቤሎሙ ለሕዝቡ ናሁ ሕዝበ ደቂቀ እስራኤል ዐቢይ ወብዙኅ ወይጸንዑነ። ፲ ንዑ ንጠበቦሙ እስመ እምከመ በዝኁ ወእምከመ በጽሐነ ፀብእ ይትዌሰኩ እሉኒ ዲበ ፀርነ ወይፀብኡነ እምድኅሬነ ወያወጽኡነ እምድርነ። ፲፩ ወሤሙ ዲቤሆሙ ሊቃነ ገበር ከመ ይሣቅይዎሙ በግብር ወነደቁ አህጉረ ጽኑዓተ ለፈርዖን ፊቶም ወራምሴ ወኦን እንተ ይእቲ ሀገረ ፀሐይ። ፲፪ ወበአምጣነ ይሣቅይዎሙ ከማሁ ይበዝኁ ወይጸንዑ። ፲፫ ወያስቆርርዎሙ ግብጽ ለደቂቀ እስራኤል ወይቀንይዎሙ በሥቃይ። ፲፬ ወያጼዕሩ ሕይወተ ነፍሶሙ በግብር ዕፁብ ወበግንፋል ወበፅቡር ወበኵሉ ግብረ ሐቅል ወበኵሉ ግብር ዘይቀንይዎሙ በሥቃይ። ፲፭ ወይቤሎን ንጉሠ ግብጽ ለመወልዳተ ዕብራውያን ስማ ለአሐቲ ሲፓራ ወስመ ካልእታ ፎሓ። ፲፮ ሶበ ታወልዳሆን ለዕብራውያት እከመ በስሐት ለወሊድ እመ ተባዕት ውእቱ ቅትላሁ ወመሰ ወለት ይእቲ አሕይዋሃ። ፲፯ ወፈርሃሁ ለእግዚአብሔር እልኩ መወልዳት ወኢገብራ በከመ አዘዞን ንጉሠ ግብጽ ወአሕየዋ ተባዕተ። ፲፰ ወጸውዖን ንጉሠ ግብጽ ለመወልዳት ወይቤሎን እፎኑ ትግበራ ከመዝ ወታሕይዋ ተባዕተ። ፲፱ ወይቤላሁ መወልዳት ለፈርዖን አኮ ከመ እንስተ ግብጽ ዕብራውያት አላ እንበለ ትምጻእ መወልዲት ይወልዳ። ፳ ወአሠነየ እግዚአብሔር ለመወልዳት። ፳፩ ወመጽኡ ሕዝብ ወጸንዑ ጥቀ፥ እስመ ፈርሃሁ ለእግዚአብሔር መወልዳት ወገብረ ሎቱ ዓቢያተ። ፳፪ ወአዘዞሙ ፈርዖን ለኵሉ ሕዝቡ ወይቤሎሙ ለኵሉ ተባዕት ዘይትወለድ ለዕብራውያን ገርዎ ውስተ ተከዚ ወኵሎ እንስተ አሕይዉ።
				ምዕራፍ ፪።
፩ ወሀሎ አሐዱ ብእሲ እምነገደ ሌዊ ዘስሙ እንበረም ዘነሥአ ሎቱ እምአዋልደ ሌዊ ብእሲተ። ፪ ወፀንሰት ወወለደት ተባዕተ ወሶበ ርእይዎ ከመ ሠናይ ውእቱ አንበርዎ ሠለስተ አውራኅ። ፫ ወሶበ ስእኑ እነክ ኅቢኦቶ ነሥአት እሙ ንፍቀ ወቀብዐታ አስፈሊጣ ወፒሳ ወወደየቶ ለውእቱ ሕፃን ውስቴታ ወሢመቶ ውስተ ማዕዶት ኅበ ተከዚ። ፬ ወትሔውጽ እኅቱ እምርኁቅ ከመ ታእምር ምንት ይበጽሖ። ፭ ወወረደት ወለተ ፈርዖን ትትሐፀብ በውስተ ተከዚ ወአንሶሰዋ አዋልዲሃ ኅበ ተከዚ፥ ወሶበ ርእየታ ለይእቲ ነፍቅ ውስተ ማዕዶት ፍነወት ወለታ ወአምጽአታ።፮ ወከሠተታ ወርእየት ሕፃነ ይበኪ ውስተ ይእቲ ነፍቅ ወምህከቶ ወለተ ፈርዖን ወትቤ እምደቂቀ ዕብራውያን ውእቱ ዝ ሕፃን። ፯ ወትቤላ እኅቱ ለውእቱ ሕፃን ለወለተ ፈርዖን ትፈቅዲኑ እጸውዕ ለኪ ብእሲተ ሐፃኒተ ዕብራዊተ ወትሕፅኖ ለዝ ሕፃን። ፰ ወትቤላው እለተ ፈርዖን ሑሪ ፀውዒ ወሖረት እንታክቲ ወለተ ወጸውዐታ ለእሙ ለውእቱ ሕፃን ወትቤነያ ሕፃኒት። ፱ ወትቤላ ወለተ ፈርዖን ዕቀቢ ሊተ ዘ ሕፃነ ወሕፀኒዮ ወአነ እሁበኪ ዐስበኪ፥ ወነሥአቶ ይእቲ ብእሲት ለውእቱ ሕፃን ወሐፀነቶ። ፲ ወሶበ ጸንዐ ውእቱ ሕፃን ወሰደቶ ኅበ ወለተ ፈርዖን ወኮና ወልደ ወሰመየቶ ስሞ ሙሴ ወትቤ እስመ እማይ አውፃእክዎ። ፲፩ ወኮነ እምድኅረ ብዙኅ መዋዕል ልህቀ ሙሴ ወወፅአ ኅበ አኅዊሁ ወርእየ ሕማሞሙ፥ ወረከበ ብእሴ ግብጻዌ እንዘ ይዘብጦ ለአሐዱ ዕብራዊ እምአኅዊሁ ደቂቀ እስራኤል። ፲፪ ወነጸረ ለፌ ወለፌ ወአልቦ ዘርእየ ወቀተሎ ለዝኩ ግብጻዊ ወደፈኖ ውስተ ኆፃ። ፲፫ ወወፅአ በሳኒታ ዕለት ወረክበ ክልኤተ እደወ ዕብራውያነ እንዘ ይትበአሱ ወይቤሎ ሙሴ ለምንት ትዘብጦ ለካልእከ። ፲፬ ወይቤሎ ዝኩ ዘይዔምዖ ለካልኡ መኑ ሤመከ መልአከ ወመኰንነ ላዕሌነ፥ አው ትቅትለኒኑ ትፈቅድ በከመ ቀተልኮ ትማልም ለግብሳዊ ወፈርሀ ሙሴ ወይቤ ከመዝኑ ክሡተ ኮነ ዝ ነገር። ፲፭ ወስምዐ ፈርዖን ዘንተ ነገረ ወፈቀደ ይቅትሎ ለሙሴ፥ ወተግኅሠ ሙሴ እምገጸ ፈርዖን ወኀደረ ውስተ ምድረ ምድያም፥ ወሶበ በስሐ አሐተ ምድረ ምድያም ነበረ ዲበ ዐዘቅት። ፲፮ ወቦ ለማርያም ምድያም ሰብዑ አዋልድ፥ ወይርዕያ አባግዐ አቡሆን መጽአ ወሄበ ሎን እስከ መልአ ገብላተ ከመ ያስትያ አባግዐ አቡሆን። ፲፯ ወሶበ መጽኡ ኖሎት አሰሰልዎን ወተንሥአ ሙሴ ወአድኅኖን ወአስተየ አባግዐ። ፲፰ ወሖራ ኅበ ራጉኤል አቡሆን ወይቤሎን እፎኑ አፍጠንክን መጺአ ዮምሰ። ፲፱ ወይቤላሁ ብእሲ ግብጻዊ አድኅነነ እምኖሎት ወሄበ ለነ ወአስተየ አባግዒነ። ፳ ወይቤሎን ለአዋልዲሁ አይቴ ውእቱ ብእሲሁ ወለምንት ኀደጋሁ ለብእሲ ጸውዓሁ ከመ ይብላዕ እክለ። ፳፩ ወኀደረ ሙሴ ኅበ ውእቱ ብእሲ ወወሀቦ ወለቶ ሲፓራሃ ትኩኖ ብእሲተ። ፳፪ ወፀንሰት ይእቲ ብእሲት ወወለደት ወልደ ወሰመዮ ስሞ ሙሴ ጌር ሳም፥ ወይቤ እስመ ነግድ አነ በምድረ ነኪር። ፳፫ ወፀንሰት ዳግመ ወወለደት ወልደ ወሰመዮ ኤልዛር፥ ወይቤ ፈጣሪ ዘአቡየ ረዳእየ። ፳፬ ወእምድኅረ ብዙኅ መዋዕል ሞተ ንጉሠ ግብጽው ወግዕሩ ደቂቀ እስራኤል እምግብሮሙ ወአውየዉ ወዐርገ አውያቶሙ ኅበ እግዚአብሔር እምግብሮሙ። ፳፭ ወሰምዐ እግዚአብሔር ገዓሮሙ ወተዘከረ መሐላሁ ዘመሐለ ለአብርሃም ወይስሐቅ ወያዕቆብ፥ ወሐወጾሙ ለደቂቀ እስራኤል ወተአምረ ሎሙ።
					ምዕራፍ ፫።
፩ ወሀሎ ሙሴ ይርዒ አባግዐ ዮቶር ሐሙሁ ማርያ ምድያም፥ ወወሰደ አባግዒሁ ሐቅለ ወበጽሐ ውስተ ኮሬብ ደብረ እግዚአብሔር። ፪ ወአስተርአዮ ለሙሴ መልአከ እግዚአብሔር በነደ እሳት እምዕፀት ወርእየ ሙሴ ከመ እምዕፅት ይነድድ እሳት ወዕፀታ ኢትውዒ። ፫ ወይቤ ሙሴ እብጻሕ ወእርአይ ዘራእየ ዐቢየ እፎ ኢትውዒ ዛ ዕፀት። ፬ ወሶበ ርእዮ እግዚአብሔር ከመ መጽአ ይርአይ ጸውዖ እምዕፀት ወይቤሎ «ሙሴ ሙሴ» ወይቤ ምንት ውእቱ እግዚኦ። ፭ ወይቤሎ ኢትቅረብ ዝየ፥ ፍታሕ አሣእኒከ እምእገሪከ እስመ መካን እንተ አንተ ትቀውም ባቲ ምድር ቅድስት ይእቲ ፮ ወይቤሎ እግዚአብሔር አነ ውእቱ አምላከ አበዊከ አምላከ አብርሃም፥ ወአምላከ ይስሐቅ ወአምላከ ያዕቆብ ወሜጠ ገጾ ሙሴ እስመ ፈርሀ ነጽሮ ቅድመ እግዚአብሔር። ፯ ወይቤሎ እግዚአብሔር ለሙሴ ርእየ ርኢኩ ሥቃዮሙ ለሕዝብየ እለ ውስተ ግብጽ ወአውያቶሙ ሰማዕኩ እምነዳእተ ገባር። ፰ ወአእመርኩ ጻዕሮሙ ወወረድኩ ከመ አኅኖሙ እምእደ ግብጽ ወእሰዶሙ ውስተ ምድር ሠናይት ወርኅብት ወአውፅኦሙ እምይእቲ ወእወስዶሙ ውስተ ምድር እንተ ታውኅዝ ሐሊበ ወመዓረ ውስተ ምድሮሙ ለከ ናኔዎን ወመዓረ ውስተ ምድሮሙ ለከናኔዎን ወለኬጤዎን ወለአሞሬዎን ወለፌርዜዎን ወለጌርጌሴዎን ወለኤዌዎን ወለኢያቡሴዎን። ፱ ወይእዜኒ ናሁ ገዓሮሙ ለደቂቀ እስራኤል በጽሐ ኅቤየ ወርኢኩ አነ ሥቃዮሙ ዘይሣቅይዎሙ ግብጽ። ፲ ወይእዜኒ ነዓ እፈኑከ ኅበ ፈርዖን ንጉሠ ግብጽ ወታወጽኦሙ ለሕዝብየ ደቂቀ እስራኤል እምድረ ግብጽ። ፲፩ ወይቤሎ ሙሴ ለእግዚአብሔር መኑ አነ ከመ እሑር ኅበ ፈርዖን ንጉሠ ግብጽ ወከመ አውጽኦሙ ለደቂቀ እስራኤል እምድረ ግብጽ። ፲፪ ወይቤሎ እግዚአብሔር እስመ አነ ሀለውኩ ምስሌከ ወዝንቱ ተአምር ለከ፥ ከመ እፌንወከ ሶበ አውጻእካሆሙ ለሕዝብየ እምብሔረ ግብጽ ወትፀመድዎ ለእግዚአብሔር በዘደብር። ፲፫ ወይቤሎ ሙሴ ለእግዚአብሔር ናሁ አነ አሐውር ኅበ ደቂቀ እስራኤል ወእብሎሙ አምላከ አበዊክሙ ፈነወኒ ኅቤክሙ፥ ወሶበ ይሴአሉኒ ስምከ ምንተ እብሎሙ። ፲፬ ወይቤሎ እግዚአብሔር አነ ውእቱ ዘሀሎ ወይሄሉ ወከመዝ ትብሎሙ ለደቂቀ እስራኤል ዘሀሎ ወይሄሉ ፈነወኒ ኅቤክሙ። ፲፭ ወዓዲ ይቤሎ እግዚአብሔር ለሙሴ ከመዝ ትብሎሙ ለደቀቀ እስራኤል እግዚአብሔር አምላከ አበዊክሙ ፈነወኒ ኅቤክሙ። ፲፭ ወዓዲ ይቤሎ እግዚአብሔር ለሙሴ ከመዝ ትብሎሙ ለደቂቀ እስራኤል እግዚአብሔር አምላከ አበዊክሙ ፈነወኒ ኅቤክሙ ዝ ውእቱ ስምየ ዘለዓለም ወዝክርየ ለትልደ ትልድ። ፲፮ ሑር አስተጋብኦሙ ለአእሩገ እስራኤል፥ ወበሎሙ እግዚአብሔር አምላከ አበዊክሙ አምላከ አብርሃም ወአምላከ ይስሐቅ ወአምላከ ያዕቆብ አስተርአየኒ ወፈነወኒ እንዘ ይብል ሐውጾ ሐወጽኩክሙ በእንተ ኵሉ እንተ በጽሐተክሙ በብሔረ ግብጽ። ፲፯ ወእቤ አነእነሥአክሙ እምሥቃየ ግብጽ ወአዐርገክሙ ውስተ ምድረ ከናኔዎን ወኬጤዎን ወኤዌዎን ወአሞሬዎን ወፌርዜዎን ወጌርጌሴዎን ወኢያቡሴዎን ውስተ ምድር እንተ ታውኅዝ ሐሊበ ወመዓረ። ፲፰ ወይሰምዑ ቃለከ ወትበውእ አንተ ወአእሩገ እስራኤል ኅበ ንጉሠ ግብጽ ወትቤሎ እግዚአብሔር አምላከ ፅብራውያን ጸውዐነ ንሑር ምሕዋረ ሠሉስ ዕለት ውስተ ሐቅል ከመ ንሡዕ ለእግዚአብሔር አምላክነ። ፲፱ ወአነ አአምር ከመ ኢያበውሐ ክሙ ፈርዖን ንጉሠ ግብጽ ትፃኡ ዘእንበለ በእድ ጽንዕት። ፳ ወእሰፍሕ እዴየ ወእቀትሎሙ ለግብጽ በኵሉ መድምምየ ዘእገብር ቦሙ ወእምድኅረዝ ይፌንወክሙ። ፳፩ ወእሁቦሙ ሞገሰ ለሕዝብየ በቅድሜሆሙ ለግብጽ። ፳፪ ወአመ ተሐውሩ ኢትወፅኡ ዕራቃኒክሙ፥ አላ ታስተዋሕስ ብእሲት እምጎራ ወእምኀደርታ ንዋየ ብሩር ወወርቅ ወልብሰ፥ ወትወድይዎ በዲበ ደቂቅክሙ ወአዋልዲክሙ ወተሐበልይዎሙ ለግብጽ። 
				ምዕራፍ ፬።
፩ ወአውሥአ ሙሴ ወይቤ ለእመኬ ኢአምኑኒ ወኢሰምዑ ቃልየ ወይቤሉኒ ኢያስተርአየከ እግዚአብሔር ምንተ እብሎሙ። ፪ ወይቤሎ እግዚአብሔር ለሙሱእ ምንት ዝ ዘውስተ እዴከ፥ ወይቤ በትር። ፫ ወይቤሎ እግዚአብሔር ግድፎ ውስተ ምድር ወገደፎ ውስተ ምድር ወኮነ አርዌ ወጐየ ሙሴ እምኔሁ። ፬ ወይቤሎ እግዚአብሔር ለሙሴ ስፋሕ እዴከ ወንሥኦ በዘነቡ፥ ወሰፍሐ እዴሁ ሙሴ ወነሥኦ በዘነቡ ወኮነ በትረ ውስተ እዴሁ። ፭ ወይቤሎ ከመ ይእመኑከ ከመ አስተርአየከ እግዚአብሔር አምላከ አበዊሆሙ አምላከ አብርሃም ወአምላከ ይስሐቅ፥ ወአምላከ ያዕቆብ። ፮ ወይቤሎ ካዕበ እግዚአብሔር ለሙሴ ደይ እዴከ ውስተ ሕፅንከ፥ ወወደየ እዴሁ ሙሴ ውስተ ሕፅኑ፥ ወይቤሎ አውፅእ እዴከ እምውስተ፥ ሕፅንከ ወአውፅአ እዴሁ እምሕፅኑ፥ ወኮነት ፀዓዳ ኵለንታሃ ለምጸ። ፯ ወይቤሎ ካዕበ ደይ እዴከ ውስተ ሕፅንከ ወወደየ እዴሁ ውስተ ሕፅኑ ወዓዲ ይቤሎ አውፅእ እዴከ እምሕፅንከ ወአውጽአ እዴሁ እምሕፅኑ ወገብአት ከመ ኅብረ ሥጋሁ። ፰ ወይቤሎ ለእመ ኢአመኑከ ወኢሰምዑ ቃለከ በተአምር ዘቀዳሚ የአምኑከ በቃለ ተአምሩ ለካልእ። ፱ ወእምከመ ኢአመኑከ በእሉ ክልኤቱ ተአምራት ወኢሰምዑ ቃለከ ትነሥእ እማየ ተከዚ ወትክዑ ውስተ የብስ ወይከውን ደመ ውስተ የብስ ዝኩ ማይ ዘነሣእከ እምተከዚ። ፲ ወይቤሎ ሙሴ ለእግዚአብሔር አስተበቍዐከ እግዚኦ ቀዳሚየ ቃል አልብየ ወትካትየ ወኢእምአመ እእኅዝ እንብብ ቍልዔከ ፀያፍ ወላእላአ ልሳን አነ። ፲፩ ወይቤሎ እግዚአብሔር ለሙሴ መኑ ወሀቦ አፈ ለእጓለ እመሕያው ወመኑ ገብሮ በሃመ ወጽሙመ ወፍቱሐ ወዘይሬኢ ወዕዉረ አኮኑ አነ ውእቱ እግዚአብሐኢር። ፲፪ ወይእዜኒ ሑር ወአነ እፈትሕ አፉከ ወአሌብወከ ወዘሀለወከ ትንብብ። ፲፫ ወይቤ ምሱኤ አስተበቍዐከ እግዚኦ ኅሥሥ ለከ ባዕደ ዘይትለአከከ። ፲፬ ወተምዐ እግዚአብሔር መዐተ ላዕለ ሙሴ ወይቤሎ ነዋ አሮን እኁከ ሌዋዊ ወአአምር ከመ ነቢብየ ይነብብ ለከ ወናሁ ውእቱ ይወጽእ ይትቀበል ወይሬእየከ ወይትፌሣሕ። ፲፭ ወትነግሮ ወትወዲ ቃልየ ውስተ አፉሁ ወአነ እፈትሕ አፉከ ወአፉሁ ወአሌብወክሙ ዘትገብሩ። ፲፮ ወውእቱ ይትናገር ለከ ኅበ ሕዝብ ወውእቱ ይከውነከ አፈ አንተ ትከውኖ ሎቱ ለኀበ እግዚአብሔር። ፲፯ ወለዛቲኒ በትር እንተ ትገብር ባቲ ተአምረ ንሥኣ ውስተ እዴከ፡ ፲፰ ወሖረ ሙሴ ወገብአ ኅበ ዮቶር ሐሙሁ ወይቤሎ አሐውር ወእገብእ ኅበ እኅውየ እለ ውስተ ብሔረ ግብጽ ወይቤሎ ዮቶር ለሙሴ ሑር በኅዳን። ፲፱ ወይቤሎ እግዚአብሔር ለሙሴ በምድረ ምድያም ነዓ ሑር ብሔረ ግብጽ እስመ ሞቱ ኵሎሙ እለ የኀሥሥዋ ለነፍስከ። ፳ ወነሥኦ ሙሴ ብእሲቶ ወደቂቆ ወጸዐኖሙ ዲበ አእዱግ ወገብአ ብሔረ ግብጽ፥ ወነሥአ ሙሴ ለእንታክቲ በትር እንተ እምኅበ እግዚአብሔር ውስተ እዴሁ። ፳፩ ወይቤሎ እግዚአብሔር ለሙሴ እንዘ ተሐውር ወትገብእ ውስተ ብሔረ ግብጽ አእምር ኵሎ መድምምየ ዘወሀብኩከ ውስተ እዴከ ከመ ትግበሮ በቅድሜሁ ለፈርዖን ወአነ አጸንዕ ልቦ ወኢይፌንዎሙ ለሕዝብ። ፳፪ ወአንተሰ ትብሎ ለፈርዖን ከመዝ እግዚእ እግዚአብሔር ወልድየ ዘእበኵርየ ውእቱ እስራኤል። ፳፫ ወእብለከ ፈኑአ ሕዝብየ ከመ ይፀመዱኒ ወአንተሰ እመ ኢፈቀድከ ትፈንዎ አእምርኬ እንከ ከመ እቀትሎ አነ ለወልድከ ዘበኵርከ። ፳፬ ወኮነ በፍኖት በውስተ ማኅደር ተራከቦ መልአከ እግዚአብሔር ወፈቀደ ይትቅሎ። ፳፭ ወነሥአት ሲፓራ መላጼ ወገዘረት ከተማ ነፍስቱ ለወልዳ ወወድቀት ኅበ እገሪሁ ወትቤ ለይኩን ህየንቴሁ ዝ ደመ ግዝሮሁ ለወልድየ። ፳፮ ወሖረ እምኔሁ እስመ ትቤ ለይኩን ህየንቴሁ ዝ ደመ ግዝሮሁ ለወልድየ። ፳፯ ወይቤሎ እግዚአብሔር ለአሮን ሑር ተቀበሎ ለሙሴ ውስተ ሐቅል ወሖረ ወተራከቦ በደብረ እግዚአብሔር ወተአምኆ። ፳፰ ወአይድዖ ሙሴ ለኣሮን ኵሎ ቃለ እግዚኣብሄር ዘለኣኮ ወኵሎ ተኣምረ ዘአዘዞ። ፳፱ ወሖሩ ሙሴ ወአሮን ወአስተጋብኡ ኵሎ አእሩጎሙ ለደቂቀ እስራኤል። ፴ ወነገሮሙ አሮን ኵሎ ቃለ ዘተናገሮ እግዚአብሔር ለሙሴ ወገብረ ተአምረ በቅድሜሆሙ። ፴፩ ወአምኑ ሕዝብ ወተፈሥሑ እስመ ሐወጾሙ እግዚአብሔር ወርእየ ሥቃዮሙ ወአትሐቱ ርእሶሙ ወሰገዱ። 
				ምዕራፍ ፭።
፩ ወእምድኅረዝ ቦኡ ሙሴ ለአሮን ኅበ ፈርዖን ወይቤልዎ ከምዝ ይቤ እግዚአብሔር አምላከ እስራኤል ፈኑአ ሕዝብየ ከመ ይግበሩ በዓልየ በሐቅል። ፪ ወይቤ ፈርዖን መኑ ውእቱ እግዚአብሔር ዘእሰምዖ ቃሎ ከመ እፈንዎሙ ለደቂቀ እስራኤል ለእግዚአብሔርሂ ኢየአምሮ፥ ወለእስራኤልሂ ኢይፌንዎ። ፫ ወይቤልዎ አምላከ ዕብራውያን ጸውዐነ ንሑር እንከ ምሕዋረ ሠሉስ ዕለት ውስተ ሐቅል ከመ ንሡዕ ለእግዚአብሔር አምላክነ ከመ ኢይርከበነ ሞት ወቀትል። ፬ ወይቤሎሙ ንጉሠ ግብጽ ለምንት ለክሙ ሙሴ ወአሮን ትገፍትእዎ ለዝ ሕዝብ እምግብሩ ሑር ውስተ ግብርክሙ። ፭ ወይቤሎሙ ፈርዖን ለሕዝቡ ናሁ ይእዜ በዝኁ ወመልኡ ሕዝብ ውስተ ምድር ወአዕረፍክምዎሙ እምግብሮሙ። ፮ ወአዘዞሙ ፈርዖን ለነዳእተ ገባር ዘሕዝብ ወለጸሐፍት። ፯ ወይቤሎሙ እምይእዜሰ ኢተሀብዎሙ ዳግመ ሐሠረ ለሕዝብ ለገቢረ ግንፋል በከመ መዋዕለ ትካት አላ ለሊሆሙ ይሑር ወያስተጋብኡ ሎሙ ሐሠረ። ፰ ወአምጣነ ጥቦቶሙ ዘይገብሩ ግንፋለ ከማሁ ይግበሩ ኵሎ ዕለተ ወአልቦ ዘታሐጽጽዎሙ ወኢምንተኒ ዓዲ እምኢወሰክምዎሙ እስመ ፅሩዓን ጽርሑ ወይቤሉ ንሑር ወንሡዕ ለእግዚአብሔር አምላክነ። ፱ ወክብዱ ግብሮሙ ለእለ ሕዝብ ወዘንተ ይሔልዩ ወኢይሔልዩ ነገረ ዘይበቍዕ። ፲ ወወፅኡ ነዳእተ ሕዝብ ወጸሐፍት ወይቤውሎሙ ለሕዝብ በከዝ ይቤ ፈርዖን ኢየሀብኩሙ እንከ ሐሠረ። ፲፩ ለሊክሙ ሑሩ ወአስተጋብኡ ለክሙ ሐሰረ በኀበ ረከብክሙ ወአልቦ ዘየሐፅፅ እምጥቦትክሙ ወኢምንተኒ። ፲፪ ወተዘርዉ ሕዝብ ውስተ ኵሉ ምድረ ግብጽ ከመ የአልዱ ሎሙ ብርዐ ወሐሠረ። ፲፫ ወውእቶሙሰ ነዳእቶሙ ያጔጕእዎሙ ወይብልዎሙ ፈጽሙ ግብረክሙ ዘለለዕለትክሙ በከመ አመ ንሁበክሙ ሐሠረ። ፲፬ ወይቀሥፍዎሙ ጸሐፍት ወነዳእቶሙ ለደቂቀ እስራኤል እለ ተሠይሙ ዲቢሆሙ በኀበ ፈርዖን ወይቤልዎሙ ለምንት ኢትፌጽም ጥቦተክሙ ግንፋለ በከመ ትካት ዮምኒ። ፲፭ ወቦኡ ጸሐፍቶሙ ለደቂቀ እስራኤል ወአውየዉ ኀበ ፈርዖን ወይቤሉ ለምንት ከመዝ ትገብሮሙ ለአግብርቲከ ሐሠረ ኢይሁብዎሙ ወይቤልዎሙ ግበሩ ግንፋለ። ፲፮ ወናሁ አግብቲከ ይትቀሠፉ ወይትገፍዑ። ፲፯ ወይቤሎሙ ፈርዖን ዕሪፋን አንትሙ ወፅሩዓን ወበእንተ ዝንቱ ትብሉ ንሑር ወንሡዕ ለእግዚአብሔር አምላክነ። ፲፰ ወእዜሂ ሑሩ ወግበሩ ሐሠረሰ ኢይሁቡክሙ ወጥቦተሰ ግንፋለክሙ ታመጽኡ። ፲፱ ወርእዩ ጸሐፍቶሙ ለደቂቀ እስራኤል ከመ በእኪት ሀለዉ ወይቤሉ እምጥቦትነሂ ዘለለዕለትነ ኢየሐፅፅ ግንፋል። ፳ ወተራከብዎሙ ለሙሴ ወለአሮን እንዘ ይመጽኡ በፀአቶሙ እምኅበ ፈርዖን። ፳፩ ወይቤልዎሙ ይርአይ እግዚአብሔር ለነ ወይፍታሕ ከመ ገበርክምዎ ለፄናነ ሰቆራረ በቅድመ ፈርዖን ወበቅድመ ዐበይቱ ከመ ትመጥውዎ ሰይፈ ውስተ እዴሁ በዘይቀትለነ። ፳፪ ወገብአ ሙሴ ኅበ እግዚአብሔር ወይቤ እግዚኦ ለምንት አሕሠምከ በዝ ሕዝብ ወለምንት ፈነውከኒ። ፳፫ እምአመ መጻእኩ ኅበ ፈርዖን እንግሮ በቃልከ አሕሠመ ዲበ ሕዝብከ ወኢያድኅንካሁ ለዝ ሕዝብ።
				ምዕራፍ ፮።
፩ ወይቤሎ እግዚአብሔር ለሙሴ ናሁ ትሬኢ ዘእገብሮ ለፈርዖን እስመ በእድ ጽንዕት ይፌንዎሙ ወበመዝራዕት ልዕልት ያወጽኦሙ እምድሩ። ፪ ወተናገሮ እግዚአብሔር ለሙሴ ወይቤሎ አነ ውእቱ እግዚአብሐኢር ዘአስተርአይኩ ለአብርሃም ወለይስሐቅ ወለያዕቆብ። ፫ እስመ አምላኮሙ አነ ወስምየ ውእቱ አይዳዕክዎሙ። ፬ ወአቀምኩ መሐላየ ኅቤሆሙ ከመ አሀቦሙ ምድረ ከነአን ምድር ዘኀደሩ ውስቴታ። ፭ ወአነ ሰማዕኩ ነዓሮሙ ለደቂቀ እስራኤል ዘይሣቅይቆሙ ግብጽ ወተዘከርኩ መሐላየ። ፮ አፍጥን ወበሎሙ ለደቂቀ እስራኤል አነ ውእቱ እግዚእ እግዚአብሔር ወአውጽአክሙ እምኅይሎሙ ለግብጽ ወእምቅንየቶኡ ወአድኅነክሙ ወእቤዝወክሙ በመዝራዕትየ ልዑል ወበኵነኔየ ዐቢይ። ፯ ወእነሥአክሙ ሊተ ወእከውነክሙ አምላከ ወተአምሩ እንከ ከመ አነ ውእቱ እግዚአብሔር አምላክክሙ ዘአውጻእኩክሙ እምድረ ግብጽ ወእምኀይሎሙ ለግብጽ። ፰ ወእወስድክሙ ውስተ ምድር ዘሰፋሕኩ እዴየ ከመ አሀቦሙ ለአብርሃም ወለይስሐቅ ወለያዕቆብ ወእሁበክሙ ለክሙ ለርስት አነ እግዚእ እግዚአብሔር። ፱ ወነገሮሙ ሙሴ ከመዝ ለደቂቀ እስራኤል ወኢሰምዕዎ ለሙሴ እምእንብዝና ነፍሶሙ ወእምዕፀበ እግዚአብሔር። ፱ ወነገሮሙ ሙሴ ከመዝ ለደቂቀ እስራኤል ወኢሰምዕዎ ለሙሴ እምእንብዝና ነፍሶሙ ወእምዕፅበ ገዐሮሙ። ፲ ወይቤሎ እግዚአብሔር ለሙሴ ባእ ወንግሮ ለፈርዖን ንጉሠ ግብጽ ከመ ይፈንዎሙ ለደቂቀ እስራኤል እምድሩ። ፲፩ ወተናገረ ሙሴ ወይቤ ቅድመ እግዚአብሔር ናሁ ደቂቀ እስራኤል ዘኢሰምዑኒ እፎ ፈርዖን ይሰምዐኒ ወአነ በሃም። ፲፪ ወይቤሎሙ እግዚአብሔር ለሙሴ ወለአሮን ወአዘዞሙ ይበልዎ ለፈርዖን ንጉሠ ግብጽ ያውጽኦሙ ለደቂቀ እስራኤል እምድረ ግብጽ። ፲፫ ወእሉ እሙንቱ መላእክት በበ ቤተ አበዊሆሙ ለደቂቀ እስራኤል፥ ደቂቀ ሮቤል በኵሩ ለእስራኤል ሄኖኅ ወፍሉስ ወአስሮን ወከርሜ ዝ ውእቱ ትውልዱ ለሮቤል። ፲፬ ወደቂቀ ስምዖን ዮምኤል ወያሚን ወአኡድ ወያኩን ወሱሐር ወሳኡል ዘእምነ ፋኒኢስ ዝ ውእቱ ትውልዱ ለስምዖን። ፲፭ ወዝ ውእቱ አስማቲሆሙ ለደቂቀ ሌዊ በበዘመዶሙ ጌድሶን ወቀዓት ወሜራሪ፥ ወዓመተ ሕይወቱ ለሌዊ ምእት ወሠላሳ ወሰብዓቱ። ፲፮ ወእሉ እሙንቱ ደቂቀ ጌድሶን ሎቤኒ ወሰሚዕ እቤተ አቡሆሙ። ፲፯ ወደቂቀ ቀዓት እንበረም ወይሳአር ወኬብሮን ወአዝያል። ፲፰ ወዓመተ ሕይወቱ ለቀዓት ምእት ወሠላሳ ወሠለስቱ። ፲፱ ወደቂቀ ሜራሪ ሙሑሊ ወሐሙሲ እሉ እሙንቱ ትውልደ ቤተ ሌዊ በበዘመዶሙ። ፳ ወነሥአ ሎቱ እንበረም ብእሲተ እንተ ስማ ዮካብድ ወለተ እኁሁ ለአቡሁ ወወለደቶሙ ሎቱ ለአሮን ወለሙሴ ወለማርያ እኅቶሙ። ፳፩ ወዓመተ ሕይወቱ ለእንበረም ምእት ወሠላሳ ወሰብዓቱ። ፳፪ ወደቂቀ ይሳአር ቆሬ ወናፌግ ወዝኮር። ፳፫ ወደቂቀ ኦዝያን ሚሳኤል ወኤልሳፊን ወሶትሪ። ፳፬ ወነሥአ ሎቱ አሮን ብእሲተ እንተ ስማ ኤልሳቤጥ ወለተ አሚናዳብ እኅቱ ለነአሶን ወወለደቶሙ ሎቱ ለናዳብ ወለአብዩድ ወለአልአዛር ወለይታምር። ፳፭ ወደቂቀ ቆሬ አሴር ወሕልቃና ወአብያሴፍ ዝ ውእቱ ትውልዱ ለቆሬ፤ ፳፮ ወአልአዛር ወልደ አሮን ነሥአ ሎቱ ብእሲተ እምአዋልደ ፉጢይን ወወለደቶ ሎቱ ለፊንሐስ፥ ወእሉ ቀዳምያተ ትውልዶሙ ለሌዋውያን በበነገዶሙ። ፳፯ ወእሉ እሙንቱ አሮን ወሙሴ እለ ይቤሎሙ እግዚአብሔር ያውፅእዎሙ ለደቂቀ እስራኤል እምድረ ግብጽ ስምለ ኅይሎሙ። ፳፰ እሉ እሙንቱ እለ ተባሀልዎ ለፈርዖን ንጉሠ ግብጽ ከመ ይፈንዎሙ ወአሮን እሙንቱ በዕለት ዘተናገሮ እግዚአብሔር ለሙሴ በምድረ ግብጽ። ፳፱ ወተናገሮ እግዚአብሔር ለሙሴ ወይቤሎ አነ ውእቱ እግዚአብሔር ንግሮ ለፈርዖን ንጉሠ ግብጽ ኵሎ ዘአነ እቤለከ። ፴ ወይቤሎ ሙሴ ለእግዚአብሄር ናሁ ፀያፍ አነ እፎ ይሰምዐኒ ፈርዖን። 
				ምዕራፍ ፯።
፩ ወይቤሎ እግዚአብሄር ለሙሴ ናሁ ረሰይኩከ አምላኮ ለፈርዖን ወአሮን እኁከ ይኩንከ ነቢየ። ፪ ወአንተሰ ንግሮ ኵሎ ዘአዘዝኩከ ወአሮን ይንግሮ ለፈርዖንከመ ይፈንዎሙ ለደቂቀ እስራኤል እምድሩ። ፫ ወአነ አጸንዕ ልቦ ለፈርዖን ወአበዝኅ ተአምርየ ወመድምምየ በምድረ ግብጽ ወኢይሰምዐክሙ ፈርዖን። ፬ ወእወዲ እዴየ ዲበ ብሔረ ግብጽ ወአወጽኦሙ በኅይልየ ለሕዝብየ ለደቂቀ እስራኤል እምድረ ግብጽ በበቀል ዐቢይ። ፭ ወየአምሩ እንከ ኵሉ ግብጽ ከመ አነ ውእቱ እግዚአብሔር ወእሰፍሕ እዴየ ዲበ ብሔረ ግብጽ ወአውጽኦሙ ለደቂቀ እስራኤል እማእከሎሙ። ፮ ወገብሩ ምሱኤ ወአሮን በከመ አዘዞሙ እግዚአብሔር። ፯ ወኮኖ ለሙሴ ሰማንያ ዓም ወለአሮን ሰማንያ ወሠለስቱ ዓም አመ ተናገርዎ ለፈርዖን። ፰ ወይቤሎሙ እግዚአብሔር ለሙሴ ወለአሮን፥ እመ ይቤለክሙ ፈርዖን ሀቡኒ ተአምረ ወመድምመ፥ በሎ ለአሮን እኁከ ንሥኣ ለዛቲ በትር ወግድፋ ቅድሜሁ ለፈርዖን ወቅድመ ዐበይቱ ወትከውን አርዌ ምድር። ፱ ወቦኡ ሙሴ ወአሮን ቅድመ ፈርዖን ወገብሩ ከማሁ በከመ አዘዞሙ እግዚአብሔር። ፲ ወገደፈ አሮን በትሮ በቅድመ ፈርዖን ወበቅመ ዐበይቱ ወኮነት አርዌ ምድር። ፲፩ ወጸውዖሙ ፈርዖን ለጠቢባን ወለመሠርያን ወገብሩ ሐራስያነ ግብጽ በሥራያቲሆሙ ከማሆሙ። ፲፪ ወወገሩ አብርትሪሆሙ ወኮኑ አራዊተ ምድር ወውሕጠቶሙ በትረ አሮን ለአብትረ እልክቱ። ፲፫ ወጸንዐ ልቡ ለፈርዖን ወአበየ ሰሚዐ በከመ ይቤ እግዚአብሔር። ፲፬ ወይቤሎ እግዚአብሔር ለሙሴ ከብደ ልቡ ለፈርዖን ከመ ኢይፈንዎሙ ለሕዝብ። ፲፭ ወሑር ኅበ ፈርዖን በጽባሕ ናሁ ኅበ ማየ ተከዚ ይወጽእ ውእቱ ወይቀውም ወቀተበሎ ኅበ ገበዘ ተከዚ፥ ወለእንታክቲ በትር እንተ ኮነት አርዌ ምድር ንሥኣ በእዴከ። ፲፮ ወበሎ እግዚአብሔር አምላከ ዕብራውያን ፈነወኒ ኅቤከ እንዘ ይብል ፈኑአ ሕዝብየ ከመ ይፀመዱኒ በሐቅል ወናሁ ኢሰማዕከ እስከ ዛቲ ዕለት። ፲፯ ከመዝ ይቤ እግዚአብሔር በዝንቱ ተአምር ከመ አነ ውእቱ እግዚአብሔር ናሁ አነ እዘብጥ በዛ በትር እንተ ውስተ እዴየ ማየ ተከዚ ወይከውን ደመ። ፲፰ ወይመውቱ ዓሣት ዘውስተ ተከዚ ወይጸይእ ተከዚ ወኢይክሉ ግብጽ ሰትየ ማይ እምተከዚ። ፲፱ ወይቤሎ እግዚአብሔር ለሙሴ በሎ ለአሮን ንሥኣ ለበትርከ ወስፋሕ እዴከ ዲበ ማያተ ግብጽ ወዲበ አፍላጎሙ ወዲበ አስራጊሆሙ ወዲበ አዕያጊሆሙ ወዲበ ኵሉ ምቅዋመ ማዮሙ ወይከውን ደም ውስተ ኵሉ ምድረ ግብጽ ወውስተ ዕፀወ ወውስተ አእባን። ፳ ወገብሩ ከመዝ ሙሴ ወአሮን በከመ አዘዞሙ እግዚአብሔር ወአልዐለ አሮን በትሮ ወዘበጠ ማየ በውስተ ተከዚ በቅድመ ፈርዖን ወበቅድመ ዐበይቱ ወኮነ ደመ ማይ ዘውስተ ተከዚ። ፳፩ ወሞቱ ዓሣት ወእውስተ ተከዚ ወጼአ ተከዚ ወስእኑ ግብስ ሰትየ ማይ እምተከዚ፥ ወኮነ ደም ውስተ ኵሉ ምድረ ግብጽ። ፳፪ ወገብሩ ከማሁ ሐራስያነ ግብጽ በሥራያቲሆሙ ወጸንዐ ልቡ ለፈርዖን ወአበየ ሰሚዖቶሙ በከመ ይቤ እግዚአብሔር። ፳፫ ወገብአ ፈርዖን ወቦአ ቤቶ ወኢተመይጠ ልቡ በዝንቱ ኵሉ። ፳፬ ወከረዩ ኵሉ ግብጽ ዐውዶ ለተከዚ ከመ ይስተዩ ማየ ወስእኑ ሰትየ ማይ እምተከዚ። ፳፭ ወተፈጸመ ሰቡዕ ዕለት እምድኅረ ዘበጦ እግዚአብሔር ለተከዚ። 
				ምዕራፍ ፰።
፩ ወይቤሎ እግዚአብሔር ለሙሴ ባእ ኅበ ፈርዖን ወበሎ ከመዝ ይቤ እግዚአብሔር ፈኑ ሕዝብየ ከመ ይፀመዱኒ በሐቅል። ፪ ወለእመ አበይከ አንተ ፈንዎቶሙ ናሁ አነ እዘብጥ ኵሎ አድባሪከ በቈርነነዓት። ፫ ወይቀይዕ ተከዚ ቈርነነዓተ ወየዓርግ ወይበውእ ውስተ አብያቲከ ወውስተ ውሣጥያተ ቤትከ ወጽርሕከ ወዲበ ዐራትከ ወውስተ አብያተ ዐበይትከ ወዲበ ሕዝብከ ወውስተ ሐሪጽከ ወውስተ እቶናቲከ። ፬ ወይቤከ ወዲበ ዐበይትከ ወዲበ ሕዝብከ የዐርግ ቈርነነዓት። ፭ ወይቤሎ እግዚአብሔር ለሙሴ በሎ ለአሮን እኁከ ስፋሕ በእዴከ ወበትረከ ዲበ አፍላግ ወዲበ አስራግ ወዲበ አዕያግ ወይጻእ ቈርነነዓት። ፮ ወሰፍሐ አሮን እዴሁ ዲበ ማያተ ግብጽ ወወጽአ ወዓርገ ቈርነነዓት ወከደኖ ለምድረ ግብጽ። ፯ ወገብሩ ከማሁ ሐራስያነ ግብጽ በሥራያቲሆሙ ወአውጽኡ ቈርነነዓተ ዲበ ምድር ግብጽ። ፰ ወጸውዖሙ ፈርዖን ለሙሴ ወለአሮን፥ ወይቤሎሙ ጸልዩ ሊተ ኅበ እግዚአብሔር ከመ ይሰስል ሊተ ቈርነነዓት እምኔየ ወእምሕዝብየ ወእፌንዎ ለሕዝብ ይሡዕ ለእግዚአብሔር። ፱ ወይቤሎ ሙሴ ለፈርዖን ዐድመኒ ማእዜ እጸሊ ለከ ወለዐበይትከ ወለሕዝብከ ከመ ይማስን ቈርነነዓት እምኔከ ወእምሕዝብከ ወእምዐበይትከ እንበለ ውስተ ተከዚ ይተርፍ። ፲ ወይበኢሎ ፈርዖን ለጌሠም ወይቤሎ ኦሆ በከመ ትቤለኒ ከመ ታእምር ከመ አልቦ ባዕድ አምላክ ዘእንበለ እግዚአብሔር። ፲፩ ወይሴስል ቈርነነዓት እምኔከ ወምአብይቲከ ወምዐበይትከ ወእምሕዝብከ እንበለ ውስተ ተከዚ ይተርፍ። ፲፪ ወወፅኡ ሙሴ ወአሮን እምኅበ ፈርዖን ወአውየዉ ኅበ እግዚአብሔር በእንተ ሙስና ቈርነነዓት በከመ አዘዘ ፈርዖን። ፲፫ ወገብረ እግዚአብሔር በከመ ይቤ ወሞተ ቈርነነዓት እምአብ ያተ ወእምአህጉር ወእምሐቅል። ፲፬ ወአስተጋብኡ ክምረ ክምረ ወጼአት ምድር። ፲፭ ወሶበ ርእየ ፈርዖን ከመ ኮነ ዕረፍት ከብደ ልቡ ወአበየ ሰሚዖቶሙ በከመ ነበበ እግዚአብሄር። ፲፮ ወይቤሎ እግዚአብሔር ለሙሴ በሎ ለአሮን ስፋሕ በእዴከ በትረከ ወዝብጥ መሬተ ምድር ወይወጽእ ፃፁት ዲበ ሰብእ ወዲበ እንስሳ ወውስተ ኵሉ ምድረ ግብጽ። ፲፯ ወሰፍሐ አሮን በእዴሁ በትሮ ወዘበጠ መሬት ምድር ወወጽአ ፃፁት ወስተ ኵሉ ምድረ ግብጽ። ፲፰ ወገብሩ ከማሁ ሐራስያነ ግብጽ በሥራቲሆሙ ከመ ያውጽኡ ፃፁተ ወስእኑ፥ ወወፅአ ፃፁት ዲበ ሰብእ ወዲበ እንስሳ። ፲፱ ወይቤልዎ ሐራስያን ለፈርዖን አጽባዕተ እግዚአብሔር ውእቱ ዝንቱ፥ ወጸንዐ ልቡ ለፈርዖን ወአበየ ሰሚዖቶሙ በከመ ነበበ እግዚአብሔር። ፳፱ ወይቤሎ እግዚአብሔር ለሙሴ ጊሥ በጽባሕ ወቁም ቅድሜሁ ለፈርዖን፥ ናሁ ኅበ ማይ ይወጽእ ውእቱ፣ ወበሎ ከመዝ ይቤ እግዚአብሔር ፈኑ ሕዝብየ ከመ ይፀመዱኒ።፡ ፳፩ ወለእመ አበይከ ፈንዎተ ሕዝብየ ናሁ አነ እፌኑ ዲቤከ፥ ወዲበ ዐበይትከ፥ ወዲበ ሕዝብከ፥ ወዲበ አብያቲከ ጽንጽያ ከልብ ወይመልእ ውስተ አብያተ ግብጽ ወውስተ ምድርሂ እንተ ሀለውከ ውስቴታ። ፳፪ ወእሴባሕ በይእቲ ዕለት በምድረ ጌሴም እንተ ውስቴታ ሀለዉ ሕዝብየ ወኢይሄሉ ህየ ጽንጽያ ከልብ ከመ ታእምር ከመ አነ ውእቱ እግዚኣ ለኵላ ምድር። ፳፫ ወእፈልጥ ማእከለ ሕዝብየው እማእከለ ሕዝብከ ወጌሠመ ይከውን ዝ ነገር። ፳፬ ወገብረ እግዚአብሔር ከማሁ፥ ወመጽአ ጽንጽያ ከልብ ብዙኅ ውስተ አብያተ ፈርዖን ወውስተ አብያተ ዐበይቱ ወውስተ ኵሉ ምድረ ግብጽ ወማሰነት ምድር እምጽንጽያ ከልብ። ፳፭ ወጸውዖሙ ፈርዖን ለሙሴ ወለአሮን ወይቤሎሙ ሑሩ ወሡዑ ለአምላክክሙ በዛ ምድር። ፳፮ ወይቤሎ ሙሴ ኢይትከሃል ከመዝ ይኩን እስመ ዘየሐርሙ ግብጽ ንሠውዕ ለአምላክነ ወእመ ሦዕነ ዘየሐርሙ በቅድሜሆሙ ይዌግሩነ። ፳፯ ምሕዋረ ሠሉስ ዕለት ንሑር ውስተ ሐቅል ወንሡዕ ለእግዚአብሔር አምላክነ በከመ ወይቤለነ። ፳፰ ወይቤሎ ፈርዖን አነ እፌንወክሙ ትሡዑ ለእግዚአብሔር አምላክክሙ በሐቅል ወባሕቱ ኢትትአተቱ ወርኁቀ ኢትሑር ወጸልዩ ሊተ ኅበ እግዚአብሔር። ፳፱ ወይቤሎ ሙሴ ናሁ አነ እወጽእ እምኅቤከ ወእጼሊ ኅበ እግዚአብሔር ወይሴስል ጽንጽያ ከልብ እምኔከ ወእምዐበይትከ ወእምሕዝብከ ፍጡነ ወኢትድግም እንከ አስተዐብዶ ከመ ትፈኑ ሕዝቦ ይሡዑ ሎቱ። ፴ ወወፅአ ሙሴ እምኅበ ፈርዖን ወጸለየ ኅበ እግዚአብሔር። ፴፩ ወገበ እግዚአብሔር በከመ ይቤ ሙሴ ወአሰሰለ ጽንጽያ ከልብ እምፈርዖን ወእምዐበይቱ ወእምሕዝቡ ወኢተርፈ ወኢአሐዱሂ። ፴፪ ወአክበደ ልቦ ፈርዖን ወበዝንቱሂ ጊዜ አበየ ፈንዎቶሙ ለሕዝብ። 
				ምዕራፍ ፱።
፩ ወይቤሎ እግዚአብሔር ለሙሴ ባእ ኅበ ፈርዖን ወበሎ ከመዝ ይቤ እግዚአብሔር አምላከ ዕብራውያን ፈኑ ሕዝብየ ከመ ይፀመዱኒ። ፪ ወእመ አበይከ ፈንዎተ ሕዝብየ ወዓዲ አጽናዕኮሙ ናሁ ትከውን እዴየ ዲበ እንስሳከ በሐቅልከ ዲበ አፍራስ ወዲበ አእዱግ ወዲበ አግማል ወዲበ አልሕምት ወዲበ አባግዕ ሞት ዐቢይ ጥቀ። ፫ ወእሴባሕ አነ ማእከለ እንስሳ ግብጽ ወማእከለ እንስሳ ደቂቀ እስራኤልው ኢይመውት እንከ እምኵሉ ዘደቂቀ እስራኤል ወኢምንትኒ። ፬ ወወሀቦ እግዚአብሔር ዕድሜ ወይቤ ጌሠም እገብር ዘ ነገር በዲበ ምድር። ፭ ወገብረ እግዚአብሔር ዘ ነገረ በሣኒታሁ ወሞተ ኵሉ እንስሳ ግብጽ ወእምእንስሳ ደቂቀ እስራኤል ኢሞተ ወኢአሐዱ። ፮ ወሶበ ርእየ ፈርዖን ከመ ኢሞተ እምእንስሳ ደቂቀ እስራኤል ወኢአሐዱ ከብደ ልቡ ወኢፈነዎ ለሕዝብ። ፯ ወይቤሎሙ እግዚአብሔር ለሙሴ ወለአሮን ንሥኡ ለክሙ ምልአ እደዊክሙ ሐመደ እምእቶን ወይዝርዎ ሙሴ ውስተ ሰማይ በቅድመ ፈርዖን ወበቅድመ ዐበይቱ። ፰ ወይከውን ቆባር ውስተ ኵሉ ምድረ ግብጽ ወይከውን ጸልእ ዘይፈልሕ ዲበ ሰብእ ወዲበ እንስሳ ወዲበ ዘአርባዕቱ እግሩ በኵሉ ምድረ ግብጽ። ፱ ወነሥአ ሙሴ ሐመደ እቶን በቅድመ ፈርዖን ወዘረዎ ውስተ ሰማይ ወኮነ ጸልእ ዘይፈልሕ ዲበ ሰብእ ወዲበ እንስሳ። ፲ ወስእኑ ሰብአ ሥራይ ቀዊመ ቅድመ ሙሴ በእንተ ጸልእ እስመ አኅዞሙ ጸልእ ለመሠርያን ወለኵሉ ሰብአ ግብጽ። ፲፩ ወአጽንዐ እግዚአብሔር ልቦ ለፈርዖን በከም ነገሮሙ ወኢሰምዖሙ እግዚአብሔር ለሙሴ ወለአሮን። ፲፪ ወይቤሎ እግዚአብሔር ለሙሴ ጊሥ በጽባሕ ወቁም ቅድሜሁ ለፈርዖን ወበሎ ከመዝ ይቤ እግዚአብሔር አምላከ ዕብራውያን ፈኑ ሕዝብየ ከመ ይፀመዱኒ። ፲፫ እስመ ይእዜ በዛ ጊዜ አነ እፌኑ ኵሎ መዐትየ ውስቴትከ ወበዐበይትከ ወበሕዝበከ ከመ ታእምር ከመ አልቦ ከማየ ውስተ ኵሉ ምድር። ፲፬ ወይእዜኒ እዴየ ወእዘብጠከ ወለሕዝብከሂ ወእቀትለክሙ ወትትቀጠቀጥ ምድርክሙ። ፲፭ ወበእንተዝ ዐቀብኩከ ከመ አርኢ ብከ ጽንዕየ ወከመ ይትየዳዕ ስምየ ውስተ ኵሉ ምድር። ፲፮ ወዓዲ አንተሰ ታጸንዕ ሕዝብየ ወኢትፌንዎ። ፲፯ ናሁ አነ አዘንም ጌሠም ዘ ጊዜ በረደ ብዙኀ ጥቀ ዘኢኮነ ከማሁ እም አመ ተፈጥረ ብሔረ ግብጽ እስከ ዛቲ ዕለት። ፲፰ ወይእዜኒ አፍጥን አስተጋብእ እንስሳከ ወኵሎ ዘብከ ውስተ ሐቅል፥ እስመ ኵሉ ሰብእ ወእንስሳ ዘተረክበ ውስተ ሐቅል ወኢቦአ ቤተ ይወድቅ ዲቤሁ በረድ ወይመውት። ፲፱ ወዘርፈሀ ቃለ እግዚአብሔር እምዐይተ ፈርዖን ያስተጋብእ እንስሳሁ ውስተ አብያት። ፳ ወዘኢሐለየሰ በልቡ ቃለ እግዚአብሔር ይኅድግ እንስሳሁ ውስተ ገዳም። ፳፩ ወይቤሎ እግዚአብሔር ለሙሴ ስፋሕ እዴከ ውስተ ሰማይ ወይኩን በረድ ዲበ ምድረ ግብጽ ዲበ  ሰብእ ወዲበ እንስሳ ወዲበ ኵሉ ሣዕር ዘውስተ ኵሉ ምድር። ፳፪ ወሰፍሐ ሙሴ እዴሁ ውስተ ሰማይ ወወሀበ እግዚአብሔር ቃለ ወበረደ ወሮጸ እሳት ዲበ ምድር ወአዝነመ እግዚአብሔር በረደ ዲበ ኵሉ ምድረ ግብጽ። ፳፫ ወእሳቱ ይነድድ ውስተ በረዱ፣ ወበረድሰ ብዙኅ ጥቀ ወዕዙዝ ዘኢኮነ ከማሁ እምአመ ተፈጥሩ አሕዛበ ወስተ ገጸ ምድር በግብጽ እስከ ዛቲ ዕለት። ፳፬ ወቀተለ በረድ ኵሎ ምድረ ግብጽ እምሰብእ እስከ እንስሳ ወኵሎ ሣዕረ ዘውስተ ገዳም አማሰነ፥ ወኵሎ ዕፀወ ዘውስተ ሐቅል ቀጥቀጠ። ፳፭ ዘእንበለ ምድረ ጌሴም ኅበ ሀለዉ ደቂቀ እስራኤል ኢወረደ በረድ። ፳፮ ወለአከ ፈርዖን ወጸውዖሙ ለሙሴ ወለአሮን፥ ወይቤሎሙ አበስኩ ይእዜሂ እግዚአብሔር ጻድቅ ወአንሰ ወሕዝብየ ረሲዓም። ፳፯ ጸልዩ እንከሰ ኅበ እግዚአብሔር ወይህዳእ እንከ ወኢይኩን ቃለ እግዚአብሔር በረድሂ ወእሳትሂ እፌንወክሙ ወኢያረክሙ ዳግመ። ፳፰ ወይቤሎ ሙሴ ለፈርዖን ሶበ ወፃእኩ እምሀገር አሌዕል እዴየ ኅበ እግዚአብሔር ወየሀድእ ቃል ወበረድኒ ውእሳት ወዝናምኒ አልቦ እንከ ከመ ታእምር ከመ እግዚአብሔር ይእቲ ምድር። ፳፱ ወአንተሰ ወዐበይትከ አእምር ከመ እምአመ ኮንክሙ ኢፈራህክምዎ ለእግዚአብሔር። ፴ ተላቤ ወሰገም ማሰነ ወሰምሰ ዘእንበለ ይስል ተዘብጠ ወተላቤ በዘውእጽአ ዘርአ። ፴፩ ወሥርናይ ወዐተር ኢተዘብጠ እስመ ብሱል ውእቱ። ፴፪ ወወፅአ ሙሴ እምኀበ ፈርዖን አፍኣ እምሀገር ወአልዐለ እዴሁ ኅበ እግዚአብሔር ወሀድአ ቃል ወበረድ ወምናምሂ ኢነፍነፈ እንከ ዲበ ምድር። ፴፫ ወሶበ ርእየ ፈርዖን ከመ ሀድአ ዝናም ወበረድ ወቃል ወሰከ አብሶ ወአክበደ ልቦ ውእቱ ወዐበይቱሂ። ፴፬ ወኢፈነዎሙ ለደቂቀ እስራኤል በከመ ነገሮ እግዚአብሔር ለሙሴ። 
				ምዕራፍ ፲።
፩ ወይቤሎ እግዚአብሔር ለሙሴ፥ ባእ ኅበ ፈርዖን እስመ አነ አክበድኩ ልቦ ለፈርዖን ወለዐበይቱሂ ከመ ዕሩየ ይምጻእ ተአምርየ ላዕሌሆሙ። ፪ ወከመ ትንግሩ ለደቂቅክሙ ወለደቂቀ ደቅቅክሙ ኵሎ ዘተሣለቁ ላዕለ ግብጽ ወተአምርየ ዘገበርኩ ቦሙ ወተአምሩ ከመ አነ ውእቱ እግዚአብሔር። ፫ ወቦኡ ሙሴ ወአሮን ኅበ ፈርዖን ወይቤልዎ ከመዝ ይቤ እግዚአብሔር አምላከ ዕብራውያን እስከ ምንትኑ ተአቢ ኅፊሮትየ ወኢትፌኑ ሕዝብየ ከመ ይፀመዱኒ። ፬ ወእመሰ አበይከ ፈንዎተ ሕዝብየ ናሁ አነ አመጽእ ጌሥመ ዘ ጊዜ አንበጣ ብዙኅ ዲበ ኵሉ አድባሪከ። ፭ ወይከድን ገጸ ለምድር ወኢትክል ርእዮታ ወይብልዕ ኵሎ ተረፈ ዘተርፈ ውስተ ምድር ወአትረፈ በረድ ወይበልዕ ኵሎ ዕፀ ዘአብቈልክሙ ውስተ ምድር። ፮ ወይመልእ አብያቲከ ወዘዐበይትከ ወኵሎ አብያተ ዘውስተ ምድረ ግብጽ፥ ዘእምአመ ኮኑ ኢርእዩ አበዊክሙ ወኢእምቅድመኢክሙ ወኢአማሑቶሙ እምአመ ተፈጥሩ አሕዛብ ውስተ ምድር እስከ ዛ ዕለት፥ ወተግኅሡ ወወፅኡ እምኅበ ፈርዖን። ፯ ወይቤልዎ ዐበይቱ ለፈርዖን፥ እስከ ማእዜኑ ትከውን ላዕሌነ ዛቲ እኪት ዕፅብት ፈኑ ሰብአ ከመ ይፀመድዎ ለእግዚአብሔር አምላኮሙ፥ ኦው እንዘ ተአምርኑ ትፈቅድ ከመ ትትኅጐል፣ ምድረ ግብጽ። ፰ ወጸውዕዎሙ ለሙሴ ወለአሮን ኅበ ፈርዖን ወይቤልዎሙ ፈርዖን ሑሩ ወተፀመድዎ ለእግዚአብሔር አምላክክሙ ወባሕቱ መኑ ወመኑ አንትሙ እለ ተሐውሩ። ፱ ወይቤሎ ሙሴ ምስለ ወራዙቲነ ወአእሩጊነ ወምስለ ደቂቅነ ነሐውር ወአዋልዲነ ወአባግዒነ ወአልሕምቲነ ንወስድ፥ እስመ በዓለ እግዚአብሔር አምላክነ ውእቱ። ፲ ወይቤሎሙ ፈርዖን ይኩን ከመዝ እግዚአብሔር ምስሌክሙ ናሁ ኪያክሙሰ እፌኑ ወደቂቀክሙ አእምሩኬ ከም እኪተ ትሔልዩ። ፲፩ ከመዝኑ የሐውር ሰብእ ዘይፀመዶ ለእግዚአብሔር፣ ምንተ እንከ ተኀሥሡ ወአውፅእዎሙ አፍኣ እምገጸ ፈርዖን ለሙሴ ወለአሮን። ፲፪ ወይቤሎ እግዚአብሔር ለሙሴ ስፋሕ እዴከ ዲበ ምድረ ግብጽ ወይዕርግ አንበጣ ዲበ ምድር ወይብላዕ ኵሎ ሣዕረ ምድር ወኵሎ ፍሬ ዕፅ ዘአትረፈ በረድ። ፲፫ ወአልዐለ ሙሴ በትሮ ውስተ ሰማይ ወአምጽአ እግዚአብሔር ነፋሰ አዜብ ውስተ ምድር ኵላ ይእተ ዕለተ ወኵሎ ሌሊተ እስከ ጸብሐ ወዝኩ ነፋስ አዜብ ነሥኦ ለአንበጣ ወአምጽኦ ኅበ ምድረ ግብጽ። ፲፬ ወነበረ ዲበ ኵሉ ምድረ ግብጽ ብዙኅ ጥቀ ወዕዙዝ፥ ዘእምቅድሜሁ ኢኮነ ከማሁ አንበጣ ወእምድኅሬሁ ኢይከውን ከማሁ። ፲፭ ወከደነ ገጻ ለምድር ወማሰነት ምድር ወበልዐ ኵሉ ሣዕረ ምድር ወኵሎ ፍሬ ዕፅ ዘተርፈ እምበረድ ወኢተርፈ ሐመልማል ውስተ ዕፀው ወኢአሐዱ ወኢውስተ ኵሉ ሣዕረ ሕቅል በኵሉ ምድረ ግብጽ። ፲፮ ወአፍጠነ ፈርዖን ጸውዖቶሙ ለሙሴ ወለአሮን ወይቤሎሙ አበስኩ ቅድመ እግዚአብሔር አምላክክሙ ወዲቤክሙ። ፲፯ ሥረዩ እንከ ይእዜኒ ዓዲ አበሳየ ወልድዩ ኅበ እግዚአብሔር አምላክክሙ ይሰስል እምኔየ ዝ ሞት። ፲፰ ወወፅአ ሙሴ እምኅበ ፈርዖን ወጸለየ ኅበ እግዚአብሔር። ፲፱ ወሜጠ እግዚአብሔር ነፋሰ እምባሕር ዐቢይ ወነሥኦ ለአንበጣ ወወሰዶ ውስተ ባሕረ ኤርትራ ወኢተርፈ ወኢአሐዱ አንበጣ ውስተ ኵሎ ምድረ ግብጽ። ፳ ወአጽንዐ እግዚአብሔር ልቦ ለፈርዖን ወኢፈነዎሙ ለደቂቀ እስራኤል። ፳፩ ወይቤሎ እግዚአብሔር ለሙሴ ስፋሕ እዴከ ውስተ ሰማይ ወይኩን ጽልመት ውስተ ኵሉ ምድረ ግብጽ ጽልመት ዘይትገሠሥ። ፳፪ ወሰፍሕ እዴሁ ሙሴ ውስተ ሰማይ ወኮነ ጽልመት ወቆባር ውስተ ኵሉ ምድረ ግብጽ ሠሉሰ ዕለተ። ፳፫ ወኢርእየ አሐዱ ካልኦ ወአልቦ ዘተንሥአ እምስካቡ ሠሉስ ዕለተ ወለኵሉ ደቂቀ እስራኤል በርሀ በኵሉ ኅበ ሀለዉ። ፳፬ ወጸውዖሙ ፈርዖን ለሙሴ ወለአሮን ወይቤሎሙ ሑሩ ወተፀመድዎ ለእግዚአብሔር አምላክክሙ እንበለ አባግዒክሙ ወአልሕምቲክሙ ዘተኀድጉ ወደቂቀክሙሰ ንሥኡ ምስሌክሙ። ፳፭ ወይቤሎ ሙሴ ለፈርዖን አልቦ፥ አንተኑ ዓዲ ትሁበነ ለመሥዋዕት ዘንገብር ለእግዚአብሔር አምላክነ እብነኑ ንገብር። ፳፮ ወወእንስሳነሂ የሐውር ምስሌነ፥ ወኢነኀድግ ወኢምንተኒ እስመ እምኔሁ ንነሥእ ለመሥዋዕተ እግዚአብሔር አምላክነ፥ ወንሕነሰ ኢነአምር ምንት ውእቱ ተፀምዶ ለእግዚአብሔር አምላክነ እስከ ንበጽሕ ህየ። ፳፯ ወአጽንዐ እግዚአብሔር ልቦ ለፈርዖን ወአበየ ፈንዎቶሙ ለደቂቀ እስራኤል። ፳፰ ወይቤሎ ፈርዖን ለሙሴ ሑር እምኅቤየ ወዑቅ ርእሰከ ዳግመ እንከ እመ ርኢከ ገጽየ ወእምከመ ርኢኩከ ዳግመ ትመውት። ፳፱ ወይቤሎ ሙሴ ኦሆ ኢይሬኢ እንከ ገጸከ። 
				ምዕራፍ ፲፩።
፩ ወይቤሎ እግዚአብሔር ለሙሴ ዓዲ አሐተ መቅሠፍት አምጽእ ዲበ ፈርዖን ወዲበ ግብጽ፥ ወእምድኅረዝ ይፌንወክሙ እምዝየ ወአመ ይፌንወክሙ ምስለ ኵሉ ንዋየ ፀአት ያወፅአክሙ። ፪ ወንግሮሙ ጽሚተ ወዕዝኖሙ ለሕዝብ ወይትወሐስ አሐዱ እምካልኡ ወብእሲትኒ ንዋየ ብሩር ወወርርቅ ወልብስ። ፫ ወወሀቦሙ እግዚአብሔር ለሕዝብ ሞገሰ በቅድመ ግብጽ ወአውሐስዎሙ ወዝ ብእሲ ሙሴ ዐቢየ ኮነ ጥቀ ቅድመ ግብጽ ወቅድመ ፈርዖን ወቅድመ ዐበይቱ። ፬ ወይቤ ሙሴ ከመዝ ይቤ እግዚአብሔር መንፈቀ ሌሊት እበውእ አነ ማእከለ ግብጽ። ፭ ወይመውት ኵሉ በኵር በምድረ ግብጽ እምበኵረ ፈርዖን ዘይነብር ዲበ መንበረ መንግሥት እስከ በኵረ አመት እንተ ትነብር ዲበ ማኅረፅ ወእስከ ኵሉ በኵረ እንስሳ። ፮ ወይከውን ጽራኅ ዐቢይ በኵሉ ምድረ ግብጽ ዘከማሁ ኢኮነ ወኢይከውንሂ እንከ ዘከማሁ። ፯ ወለኵሉ ደቂቀ እስራኤል ከልብ ጥቀ ኢይልሕሶሙ በልሳኑ እምሰብእ እስከ እንስሳ ከመ ታእምር መጠነ ይሴባሕ እግዚአብሔር ማእከለ ግብጽ ወማእከለ እስራኤል። ፰ ወይወርዱ እሉ ኵሎሙ ደቂቅ ኅቤየ ወይሰግዱ ሊተ ወይብሉኒ ፃእ አንተ ወሕዝብከ ይእዜ እምዛ ምድር ወእምድኅረዝ አወፅኦ ወወፅኦ ሙሴ እምኅበ ፈርዖን በመዐት። ፱ ወይቤሎ እግዚአብሔር ለሙሴ ኢይሰምዐክሙ ፈርዖን ከመ አብዝኅ ተአምርየ ወመድምምየ በምድረ ግብጽ። ፲ ወሙሴ ወአሮን ገብሩ ኵሎ መድምመ በቅድመ ፈርዖን ወአጽንዐ እግዚአብሔር ልቦ ለፈርዖን ወአበየ ፈንዎቶሙ ለደቂቀ እስራኤል እምድረ ግብጽ። 
				ምዕራፍ ፲፪።
፩ ወይቤሎሙ እግዚአብሔር ለሙሴ ወለአሮን በምድረ ግብጽ። ፪ ዝ ወርኅ ቀዳማየ አውራኅ ይኩንክሙ ወአቅድምዎ አምአውራኅ ዓመት። ፫ ወንግር ለኵሉ ማኅበረ ደቂቀ እስራኤል ወበሎሙ ወዐሠሩ ለዝ ወርኅ ይንሣእ ሎቱ ብእሲ ብእሲ በበ ቤቱ ወበበ ዘመዱ ማኅደሩ በግዐ። ፬ ወለእመ ውኁዳን እሙንቱ እለ ውስተ ቤት ወኢይዌድኡ አሐደ በግዐ ይንሣእ ምስሌሁ ካልአ ዘጎሩ በኁልቍ ዘነፍስ ለለ አሐዱ አሐዱ ዘየአክሎ ከመ ይወድኡ በግዐ። ፭ ወበግዕ ፍጹም ተባዕት ዘዓመት ይኩንክሙ እመራዕይ ትነሥኡ መሐስአ። ፮ ወዕቁበ ይኩንክሙ እስከ ዓሥሩ ወረቡዑ ለዝ ወርኅ፥ ወይሕርድዎ ኵሉ ማኅበሮሙ ለደቂቀ እስራኤል ፍና ሠርክ። ፯ ወይነሥኡ እምደሙ ወይደዩ ውስተ ራግዛት ክልኤቱ ወውስተ መርፈቁ ለውእቱ ቤት ኅበ ይበልዕዎ። ፰ ወይበልዑ ሥጋሁ በዛ ሌሊት ጥብሶ በእሳት ወናእተ ምስለ ሐምለ ብሒእ ትበልዑ። ፱ ወኢትብልዑ እምኔሁ ጥራየ ወኢብሱለ በማይ ዘእንበለ ጥብሶ በእሳት ርእሶ ምስለ እገሪሁ ትዌድእዎ። ፲ ወኢታትርፉ እምኔሁ ለነግህ፥ ወዐጽሞ ኢትስብሩ ወምኔሁ፥ ወለእመቦ ዘተርፈ እምኔሁ ለነግህ አውዕይዎ በእሳት። ፲፩ ወከመዝ ብልዕዎ እንዘ ቅኑት ሐቌክሙ ወአሣእኒክሙ በእገሪክሙ ወቀስታማቲክሙ ውስተ እደዊክሙ ወትበልዕዎ እንዘ ትኌጕኡ እስመ ፋሲካሁ ለእግዚአብሐኢር ውእቱ። ፲፪ ወእመጽእ ውስተ ምድረ ግብጽ በዛ ሌሊት፥ ወእቀትል ኵሎ በኵረ በምድረ ግብጽ እምሰብእ እስከ እንስሳ ወእገብር በቀለ እምኵሉ አማልክተ ግብጽ አነ እግዚአብሔር። ፲፫ ወይከውን ዝ ደም ተአምረ ለክሙ ውስተ አብያት ኅበ ሀለውክሙ ህየ ወእሬእዮ ለውእቱ ደም ወእከድነክሙ ወኢይከውን ዲቤሆሙ መቅሠፍት ዘቅጥቃጤ ሶበ አምጻእክዎ በምድረ ግብጽ። ፲፬ ወትኩንክሙ ዛቲ ዕለት ተዝካረ ወትገብሩ በዓለ እግዚአብሔር ባቲ በመዋዕሊክሙ ሕገ ዘለዓለም በዓልክሙ ይእቲ። ፲፭ ሰብዐ ዕለተ ናእተ ትበልዑ ወአመ ቀዳሚት ዕለት ታማስኑ ብሑአ እምአብያቲክሙ ወኵሉ ዘበልዐ ብሑአ ለትሠሮ ነፍሱ እምእስራኤል እምዕለት ቀዳሚት እስከ ዕለት ሳብዕት። ፲፮ ወዕለት ቀዳሚት ትሰመይ ቅድስት፥ ወዕለት ሳብዕት ትኩንክሙ ዕረፍተ ወኵሎ ግብረ ማሕረስ ኢትግበሩ ባቲ ዘእንበለ ኵሉ ዘይትገበር ለነፍስ ባሕቲቱ ይትገበር ለክሙ። ፲፯ ወዕቀብዋ ለዛቲ ትእዛዝ እስመ በዛቲ ዕለት አወፅኦ ለኅይልክሙ እምድረ ግብጽ፥ ወትገብርዋ ለዛቲ ዕለት በዓለ፥ ሕገ ዘለዓለም። ፲፰ ወትቀድሙ ትእኅዙ እምዕለት ዐሡረ ወረቡዑ ለዝ ወርኅ ዘትቀድሙ እምሠርኩ ትበልዑ ናእተ እስከ ዕሥራ ወአሚሩ እልዝ ወርኅ እስከ ሠርኩ። ፲፱ ሰብዐ ዕለተ ብሑእ ኢይትረከብ ውስተ አብያቲክሙ፥ ወኵሉ ዘበልዐ ብኁአ ለይሠሮ ውእቱ እማኅበረ እስራኤል እምግዩር እስከ ዘፍጥረቱ ውስተ ምድርክሙ። ፳ ወጸውዖሙ ሙሴ ለኵሎሙ አእሩገ እስራኤል ወይቤሎሙ ሑሩ ንሥኡ ለክሙ በግዐ በበዘመድክሙ ወሕርዱ ለፋሲካ። ፳፪ ወንሥኡ እስረተ አዛብ ወጥምዕዎ እምዝኩ ደም ዘኅበ ንዋይ ወሢምዎ ዲበ መርፈቅ ወዲበ ክልኤሆሙ ራግዛት እምውእቱ ደም ወአንትሙሰ ኢትፃኡ እምውእቱ ቤት እስከ ይጸብሕ። ፳፫ ወይመጽእ እግዚአብሔር ከመ ይቅትሎሙ ለግብጽ፥ ወይሬእዮ ለውእቱ ደም ዲበ መርፈቁ ወዲበ ክልኤሆሙ ራግዛት ወይትዐደዋ እግዚአብሔር ለይእቲ ኆኅት ወኢይኀድጎ ለቀታሊ ይባእ ውስተ አብያቲክሙ ከመ ይቅትል። ፳፬ ወዕቀቡ ዘንተ ሕገ ይኩንክሙ ወለውሉድክሙ ዘለዓለም። ፳፭ ወእመ ቦእክሙ ውስተ ምድር ዘይሁበክሙ እግዚአብሔር ዘከመ ነበበ ዕቀብዋ ለዛቲ ሥርዐት። ፳፮ ወእመ ይቤሉክሙ ውሉድክሙ ምንትኑ ዛቲ ሥርዓት ትብልዎሙ መሥዋዕተ ፋሲካሁ ዝንቱ ለእግዚአብሔር ዘከደነ አብያቲሆሙ ለደቂቀ እስራኤል በምድረ ግብጽ አመ ቀተሎሙ ለግብጽ ወአድኅነ አብያቲነ ወደነኑ ሕዝብ ወሰገዱ። ፳፯ ወሖሩ ወገብሩ ከማሁ ደቂቀ እስራኤል በከመ አዘዞሙ እግዚአብሔር ለሙሴ ወለአሮን። ፳፰ ወሶበ ኮነ መንፈቀ ሌሊት ቀተለ እግዚአብሔር ኵሎ በኵረ በምድረ ግብጽ እምበኵረ ፈርዖን ዘይነብር ዲበ መንበረ መንግሥት እስከ በኵረ ፄዋዊት ቀዳሒት ወኵሎ በኵረ እንስሳ። ፳፱ ወተንሥአ ፈርዖን በሌሊት ወኵሉ ዐበይቱ ወኵሉ ግብጽ። ፴ ወኮነ አውያት ዐቢይ በኵሉ ምድረ ግብጽ እስመ አልቦ ቤት ዘአልቦ ውስቴቱ ምውት። ፴፩ ወጸውዖሙ ፈርዖን ለሙሴ ወለአሮን በሌሊት ወይቤሎሙ ተንሥኡ ወፃኡ እምሕዝብየ አንትሙሂ ወደቂቀ እስራኤል ወሑሩ ወተፀመድዎ ለእግዚአብሔር አምላክክሙ በከመ ትቤሉ። ፴፪ ወአባግዒክሙሂ ወአልሕምቲክሙሂ ንሥኡ ወሑሩ ወባርኩኒ ኪያየ። ፴፫ ወአጽሐብዎሙ ግብጽ ለሕዝበ እስራኤል ከመ ፍጡነ ያውፅእዎሙ እምድረ ግብጽ እስመ ይቤሉ ኵልነ ንመውት። ፴፬ ወነሥኡ ሕዝብ ሐሪጾሙም ዘእንበለ ይትበኅእ ዕቁረ በአልባሲሆሙ ዲበ መትከፍቶሙ። ፴፭ ወገብሩ ደቂቀ እስራኤል በከመ አዘዞሙ ሙሴ ወተወሐሱ እምግብጽ ንዋየ ብሩር ወወርቅ ወልብስ። ፴፮ ወወሀቦሙ እግዚአብሔር ሞገሰ ለሕዝበ እስራኤል በቅድሜሆሙ ለግብጽ ለአውሐስዎሙ ወሐብለይዎሙ ለግብጽ። ፴፯ ወግዕዙ ደቂቀ እስራኤል እምራምሴ ውስተ ሰኰት ስሳ እልፍ አጋር እደው ዘእንበለ ዘምስለ ንዋይ። ፴፰ ወዘተደመረ ዘዐርገ ምስሌሆሙ ብዙኅ ወአባግዕ ወአልሕምት ወእንስሳ ብዙኅ ጥቀ። ፴፱ ወኅበዙ ሐሪጾሙ ዘአውጽኡ እምግብጽ ወገብርዎ ዳንፍተ ናእተ እስመ ዘእንበለ ያብኅኡ አውጽእዎሙ ግብጽ ወኢክሀሉ ነቢረ ወኢገብሩ ሎሙ ስንቀ ለፍኖት። ፵ ወኅድረቶሙ ለደቂቀ እስራኤል ዘነበሩ ምድረ ግብጽ ወምድረ ከነአን እሙንቱሂ ወአበዊሆሙሂ አርባዕቱ ምእት ወሠላሳ ዓመት። ፵፩ ወኮነ እምድኅረ አርባዕቱ ምእት ወሠላሳ ዓመት ወፅአ ኵሉ ኀይለ እግዚአብሔር እምድረ ግብጽ ሌሊተ። ፵፪ እምቅድመ ዕቅበቱ ውእቱ ለእግዚአብሔር ከመ ያውጽኦሙ እምድረ ግብጽ ወኪያሃ ዛቲ ሌሊት ይእቲ እምድቅመ ዕቅበቱ ለእግዚአብሔር ለኵሉ ደቂቀ እስራኤል በበትውልዶሙ። ፵፫ ወይቤሎሙ እግዚአብሄር ለሙሴ ወለአሮን ውእቱ ሕጉ ለፋሲካ ኵሉ ዘእምባዕድ ዘመድ ኢይብላዕ እምኔሁ። ፵፬ ወኵሉ ገብር ዘኮነ ወዘበሤጥ ትገዝርዎ ወይእተ ጊዜ ይበልዕ እምኔሁ። ፵፭ ኅዳሪ ወገባኢ ኢይብላዕ እምኔሁ። ፵፮ ወበአሐዱ ቤት ይትበላዕ ወኢታውጽኡ አፍኣ እምቤት እምውእቱ ሥጋ ወዐጽሞሂ ኢትስብሩ። ፵፯ ወኵሉ ማኅበረ እስራኤል ለይግበሮ። ፵፰ ወእመቦ ዘመጽአ ኅቤክሙ ግዩር ይግበር ፋሲካሁ ለእግዚአብሔር ትገዝር ኵሎ ተባዕቶ፥ ወይእተ ጊዜ ይበውእ ይግበር ወይከውነክሙ ከመ ትውልደ ብሔር ወኵሉ ቈላፍ ኢይብላዕ እምኔሁ። ፵፱ አሐደ ሕገ ይኩን ለትውልድክሙ ለሐቃል ወለግዩር ዘይመጽእ ኅቤክሙ። ፶ ወገብሩ ከማሁ ደቂቀ እስራኤል በከመ አዘዞሙ እግዚአብሔር ለሙሴ ወለአሮን። ፶፩ ወኮነ በይእቲ ዕለት አውጽኦሙ እግዚአብሔር ለደቂቀ እስራኤል እምድረ ግብጽ ምስለ ኅይሎሙ። 
				ምዕራፍ ፲፫።
፩ ወይቤሎ እግዚአብሔር ለሙሴ ቀድስ ሊተ ኵሎ በኵረ ቀዳሜ ውሉድ። ፪ ኵሉ ዘይፈትሕ ማኅፀነ እምደቂቀ እስራኤል እምሰብእ እስከ እንስሳ ሊተ ውእቱ። ፫ ወይቤሎሙ ሙሴ ለሕዝብ ተዘከርዋ ለዛቲ ዕለት እንተ ባቲ ወፃእክሙ እምብሔረ ግብጽ እምቤተ ቅንየት እስመ በእደ ጽንዕት አውፅአክሙ እግዚአብሔር እምዝየ ወኢትብልዑ ብኁአ። ፬ እስመ በዛቲ ዕለት ትወጽኡ አንትሙ በወርኅ ሃሌ ሉያ ኔሳን። ፭ ወአመ ወሰድክሙ እግዚአብሔር ውስተ ምድረ ከናኔዎን ወኬጤዎን ወአሞሬዎን ወኤዌዎን ወኢያቡሴዎን ወጌርጌሴዎን ወፌርዜዎን ዘመሐለ ከመ የሀቦሙ ለአበዊክሙ ምድረ እንተ ትውኅዝ ሐሊበ ወመዓረ፥ ተዘከርዋ ለዛቲ ሥርዐት በዝ ወርኅ። ፮ ሰዱሰ ዕለተ ትበልዑ ናእተ ወሳብዕት ዕለት በዓሉ ለእግዚአብሔር እግዚእ። ፯ ናእተ ትበልዑ ሰብዐ ወኢያስተርኢ ብክሙ ብኁእ ወኢየሀልዉ ብኁኣት ውስተ ኵሉ አድባሪክሙ። ፰ ወትዜንዎ ለወልድከ በይእቲ ዕለት ወትብሎ በእንተዝ ገብሮ እግዚእ እግዚአብሔር ሊተ አመ ወፃእኩ እምብሔረ ግብጽ። ፱ ከመ ይኩን ለከ ተአምረ ውስተ እዴከ ወተዝካረ ቅድመ አዕይንቲከ ወከመ ይኩን ሕጉ ለእግዚአብሔር ውስተ እዴከ ወውስተ አፉከ እስመ በድ ጽንዕት አውፅአከ እግዚአብሔር እምግብጽ። ፲ ወዕቀብዎ ለዝንቱ ሕግ በበጊዜሁ እምዕለት ለዕለት። ፲፩ ወሶበ ወሰደከ እግዚአብሔር ውስተ ምድረ ከናኔዎን ዘመሐለ ለአበዊከ ወወሀበካሃ ፍልጥ ኵሎ ዘይፈትሕ ማኅፀነ እመራዕይከ ወእምእን ስሳከ ዘይትወለድ ተባዕተ ለእግዚአብሔር። ፲፪ ወለኵሉ ዘይፈትሕ ማኅፀነ እድግት ትዌልጦ በበግዕ ወእመ ኢወለጥካሁ ትቤዝዎ፥ ወለኵሉ በኵር ተባዕት እምውሉድከ ትቤዝዎ። ፲፫ ወእመ ትስእለከ ወልድከ እምድኅረዝ ወይቤለከ ምንትኑ ውእቱ ዝ ትብሎ እስመ በእድ ጽንዕት አውፅአነ እግዚአብሔር እምድረ ግብጽ እምቤተ ቅንየት። ፲፬ ወኮነ አመ አበየ ፈርዖን ፈንዎተነ ቀተለ እግዚአብሔር ኵሎ በኵረ በምድረ ግብጽ እምበኵረ ሰብእ እስከ እንስሳ። ፲፭ ወበእንተዝ አነ እሠውዕ ለእግዚአብሔር ኵሎ ተባዕተ ዘይፈትሕ ማኅፀነ ወኵሎ በኵረ ውሉድየ እቤዙ። ፲፮ ወይኩን ተአምረ ውስተ እዴከ ወዘኢይሴስል እምቅድመ አዕይንቲከ እስመ በእድ ጽንዕት አውጽአከ እግዚአብሔር። ፲፯ ወሶበ ፈነዎሙ ፈርዖን ለሕዝብ ኢመርሖሙ እግዚአብሔር ፍኖተ ፍልስጥኤም እስመ ቅርብት ይእቲ እስመ ይቤ እግዚአብሔር ዮጊ ይኔስሕ እምከመ ርእየ ቀትለ ወይገብእ ውስተ ግብጽ። ፲፰ ወአዖዶሙ እግዚአብሔር ለሕዝብ ላዕለ ፍኖተ ሐቅለ ባሕረ ኤርትራ ወበኃምስ ትውልድ ዐርጉ ደቂቀ እስራኤል እምድረ ግብጽ። ፲፱ ወነሥአ ሙሴ አዕጽምቲሁ ለዮሴፍ ምስሌሁ እስመ መሐላ አምሐሎሙ ለደቂቀ እስራኤል ወይበኢሎሙ አመ ሐውጾ ይሔውጸክሙ እግዚአብሔር ንሥኡ አዕጽምትየ ወአውጽኡ ምስሌክሙ እምዝየ። ፳ ወግዕዙ ደቂቀ እስራኤል እምሰኰት ወኀደሩ ውስተ ኦቶም ዘመንገለ በድው። ፳፩ ወእግዚአብሔር ይመርሖሙ መዓልተ በደመና ወሌሊተ በብርሃነ እሳት። ፳፪ ወኢሰሰለ ዐምደ ደመና መዓልተ ወኢዐምደ እሳት ሌሊተ እምቅድመ ኵሉ ሕዝብ። 								ምዕራፍ ፲፬።
፩ ወይቤሎ እግዚአብሔር ለሙሴ፥ በሎሙ ለደቂቀ እስራኤል ይግብኡ ወይኅድሩ አንጻረ ኤጳውሎስ ማእከለ መግደሎ ወማእከለ ባሕር መንገለ መግደሎ ወማእከለ ባሕር መንገለ ብዔልሴፎን በቅድሜሁ ይኅደሩ ኅበ ባሕር። ፪ ወይብል ፈርዖን በእንተ ደቂቀ እስራኤል ሳኰዩ እሙንቱ ውስተ ምድር ወአርከበቶሙ ሐቅል። ፫ ወአነ አጸንዕ ልቦ ለፈርዖን ወይዴግኖሙ እምድኅሬሆሙ ወእሴባሕ አነ በፈርዖን ወበኵሉ ሐራሁ ወየአምሩ ኵሉ ግብጽ ከመ አነ ውእቱ እግዚአብሔር ወገብሩ ከማሁ። ፬ ወዜነውዎ ለንጉሠ ግብጽ ከመ ነፍጸ ሕዝብ ወተመይጠ ልቡ ለፈርዖን ወዘዐበይቱሂ ኅበ ሕዝብ ወይቤሉ ምንትኑ ዝ ዘገበርነ ዘፈነውናሆሙ ለደቂቀ እስራኤል ከመ ኢትቀነዩ ለነ። ፭ ወአንሥአ ፈርዖን ኵሎ ሠረገላቲሁ ወኵሎ ሕዝበ አስተጋብአ ምስሌሁ። ፮ ወነሥአ ስድስተ ምእተ ሠረገላተ ኅሩያነ ወኵሎ አፍራሲሆሙ ለግብጽ ወሠለሶሙ ለኵሎሙ። ፯ ወአጽንዐ እግዚአብሔር ልቦ ለፈርዖን ንጉሠ ግብጽ ወዴገነ ድኅሬሆሙ ለደቂቀ እስራኤልሰ የሐውሩ በድ ጽንዕት ወልዕልት። ፰ ወዴገንዎሙ ግብጽ እምድኅሬሆሙ ወረከብዎሙ በኅበ ተአየኑ መንገለ ባሕር ወኵሉ፥ አፍራስ ወኵሉ ሠረገላ ፈርዖን ወኵሉ ሐራሁ አንጻረ ኤጳውሎስ መንገለ ብዔልሴፎን። ፱ ወነጸሩ ደቂቀ እስራኤል ወርእይዎሙ ይግዕዙ ግብጽ እምድኅሬሆሙ ወፈርሁ ጥቀ ወአውየዉ ኅበ እግዚአብሔር። ፲ ወይቤልዎ ለሙሴ ዝክርነሂ ከመ ኢየሀሉ ውስተ ብሔረ ግብጽ አውጻእከነ ከመ ትቅትለነ ውስተ በድዉ። ፲፩ ወምንትኑ ዝ ዘገበርከ ላዕሌነ ዘአውጻእከነ እምብሔረ ግብጽ። ፲፪ አኮሁ ዝ ውእቱ ቃልነ ዘንቤለከ በብሔረ ግብጽ ኅድገነ ንቅቀነይ ለግብጽ እስመ ይኄይሰነ ተቀንዮ ለግብጽ እመዊት በበድዉ። ፲፫ ወይቤሎሙ ሙሴ ለሕዝብ ተአመኑ ወቁሙ ወትሬእዩ መድኅኒተ እንተ እምኅበ እግዚአብሔር ዘይገብር ለነ ዮ፣ እስመ፥ በከመ ትሬእይዎሙ እንከ ጕንዱየ ለዓለም። ፲፬ ወእግዚአብሔር ይፀብእ ለክሙ ወአንትሙሰ አርምሙ። ፲፭ ወይቤሎ እግዚአብሔር ለሙሴ ለምንት ትጸርሕ ኅቤየ በሎሙ ለደቂቀ እስራኤል ይንድኡ እንስሳሆሙ። ፲፮ ወአንተሰ ንሣእ በትረከ ወስፋሕ እዴከ ዲበ ባሕር ወዝብጣ፥ ወይባኡ ደቂቀ እስራኤል ውስተ ማእከለ ባሕር በየብስ። ፲፯ ወናሁ አነ አጸንዕ ልቦ ለፈርዖን ወለኵሉ ግብጽ ወይብውኡ ድኅሬሆሙ፥ ወእሴባሕ አነ በፈርዖን ወበኵሉ ሐራሁ ወበሠረገላቲሁ ወበኵሉ አፍራሲሁ። ፲፰ ወያእምሩ ኵሉ ግብጽ ከመ አነ ውእቱ እግዚአብሔር አመ ተሰባሕኩ በፈርዖን ወበሠረገላቲሁ ወበኵሉ አፍራሲሁ። ፲፱ ወሰሰለ መልአከ እግዚአብሔር ዘየሐውር ቅድመ ትእይንቶሙ ለደቂቀ እስራኤል ወቆመ እምድኅሬሆሙ፥ ወሰሰለ ዐምደ ደመናሂ እምቅድሜሆሙ ወቆመ እምድኅሬሆሙ። ፳ ወቦአ ማእከለ ትእይንቶሙ ለግብጽ ወማእከለ ትእይንቶሙ ለእስራኤል፥ ወኮነ ቆባር ወጽልመት ወኢተደመሩ በበይናቲሆሙ ኵላ ይእተ ሌሊተ። ፳፩ ወሰፍሐ ሙሴ እዴሁ ዲበ ባሕር ወአምጽአ እግዚአብሔር ላዕለ ባሕር ነፋሰ አዜብ ጽኑዐ ኵላ ሌሊተ ወገበሮ ለባሕር የብሰ ወሠጠጦ ለማይ። ፳፪ ወቦኡ ደቂቀ እስራኤል ማእከለ ባሕር ላዕለ የብስ፥ ወማይሰ ኮነ አረፍተ በየማኖሙ ወአረፍተ በፀጋሞሙ። ፳፫ ወዴገንዎሙ ግብጽ ወቦኡ ድኅሬሆሙ ወኵሉ አፍራሰ ፈርዖን ወሠረገላቲሁ ወመስተጽዕናን ቦኡ ማእከለ ባሕር። ፳፬ ወሶበ ኮነ ፅቅበተ ሌሊት እንተ አፈ ጽባሕ ነጸረ እግዚአብሔር ውስተ ትእይንቶሙ ለግብጽ በዓምደ እሳት ወደመና ወአዘዘ ላዕለ ትእይንተ ግብጽ። ፳፭ ወአሰረ መአስርተ ሠረገላቲሆሙ ወወሰዶሙ በሥቃይ ወይቤሎ ግብጽ ንንፍጽ እምገጾሙ ለእስራኤል እስመ እግዚአብሔር ይፀብእ ሎሙ። ፳፮ ወይቤሎ እግዚአብሔር ለሙሴ ስፋሕ እዴከ ዲበ ባሕር ወይትጋባእ ማይ ዲበ ግብጽ ወዲበ ሠረገላቲሆሙ መስተጽዕናኒሆሙ። ፳፯ ወሰፍሐ ሙሴ እዴሁ ዲበ ባሕር በጊዜሁ ወዐገቶሙ እምድኅር፥ ወጐዩ ግብጽ ውስተ ባሕር ወወገሮሙ እግዚአብሔር ለግብጽ ማእከለ ባሕር። ፳፰ ወተመይጠ ባሕር ወተሰጥሙ ምስለ ሠረገላቲሆሙ ወመስተጽዕናኒሆሙ ወኵሉ ኅይለ ለፈርዖን በከመ መጽኡ ውስተ ባሕር ወአልቦ ዘተርፈ እምኵሎሙ እለ መጽኡ ወኢአሐዱ እምኔሆሙ። ፳፱ ወደቂቀ እስራኤልሰ ሖሩ ውስተ ይብስት ባሕር፥ ወባሕርኒ አረፍተ ኮኖሙ እምይምን ወእምጽግም። ፴ ወአድኅኖሙ እግዚአብሔር ለእስራኤል በይእቲ ዕለት እምእዴሆሙ ለግብጽ፥ ወርእዩ እስራኤል ከመ ሞቱ ግብጽ፥ በውስተ ድንጋጉ ለባሕር፥ ወእደ ዐቢየ ዘገብረ እግዚአብሔር በግብጽ። ፴፩ ወፈርሁ ሕዝብ ወአምኑ በእግዚአብሔር ወሙስሃኒ ላእኮ አዕበዩ።
				ምዕራፍ ፲፭።
፩ ወባረኩ ዘ ቡራኬ ሙሴ ወደቂቀ እስራኤል ለእግዚአብሔር በፍትሐተ ቃል እንዘ ይብሉ ንባርኮ ለእግዚአብሔ እስመ ክቡር ውእቱ ወሎቱ ይደሉ ስባሔ፥ ንሴብሖ ለእግዚአብሔር ስቡሐ ዘተሰብሐ ፈረሰ ወዘይፄዓኖ ወረወ ውስተ ባሕር። ፪ ረዳኤ ወመሠውረ ኮነኒ ለአድኅኖትየ፥ ውእቱ አምላኪየ እሴብሖ፥ አምላከ አቡየ ወአሌዕሎ። ፫ እግዚአብሔር ይቀጠቅጥ ፀብአ ወእግዚአብሔር ስሙ። ፬ ሠረገላቲሁ ለፈርዖን ወሠራዊቶ ወረወ ውስተ ባሕር፥ ኅሩያነ ወመስተጽዕናነ በመሥልስት፥ ወተሰጥሙ ውስተ ባሕረ ኤርትራ። ፭ ወደፈኖሙ ማዕበል፥ ወተሰጥሙ ውስተ ቀላይ ከመ እብን። ፮ የማንከ እግዚኦ ተሰብሐ በኅይል፥ የማነ እዴከ እግዚኦ ሠወረቶሙ ለፀር። ፯ ወበብዙኅ ስብሐቲከ ቀጥቀጥኮሙ ለጸላእትከ፥ ፈኖከ መዐተከ ወበልዖሙ ከመ ብርዕ። ፰ ወበመንፈሰ መዐትከ ቆመ ማይ ወጠግአ ከመ አረፍተ ማይ፥ ወረግአ ማዕበል በማእከለ ባሕር። ፱ ወይቤ ጸላኢ ዴግንየ እእኅዞሙ እትካፈል ምህርካ ወአጸግባ ለነፍስየ፥ ወቀትል በመጥባሕትየ ወእኴንን በእዴየ። ፲ ፈኖከ መንፈሰከ ወደፈኖሙ ባሕር፥ ወተሰጥሙ ከመ ዐረር ውስተ ማይ ብዙኅ። ፲፩ መኑ ይመስለከ እምነ አማልክት እግዚኦ፥ ወመኑ ከማከ ስቡሕ በውስተ ቅዱሳን፥ መንክር ስብሐቲከ ዘትገብር መድምመ። ፲፫ እውመራሕኮሙ ለሕዝብከ እለ ቤዘውከ፥ ወአስተፍሣሕከ በኃይልከ ተረፈ መቅደስከ። ፲፬ ስምዑ አሕዛብ ወተምዑ፥ ወአኅዞሙ ሕማምም ለእለ ይነብሩ ፍልስጥኤም። ፲፭ ወውእተ አሚረ መምዑ መስፍንተ ኤዶም ወአኅዞሙ ረዓድ ለመላእክተ ሞአብ ወተመስዉ ኵሎሙ እለ ይነብሩ ከነአን። ፲፮ ወአኅዞሙ ፍርሀት ወረዓድ ኅይለ እምዝራዕትከ ጸንዐ እምኰኵሕ፣ እስከ የኀልፉ ሕዝብከ ዝንቱ ዘቤዘውከ። ፲፯  ወሰድኮሙ ወተከልኮሙ ውስተ ደብረ መቅደስከ ውስተ ድልው ማኅደርከ እግዚኦ ዘገበርከ፥ ቅዱስ እግዚአብሔር ዘአስተዳለዋ እደዊከ። ፲፰ ይነግሥ እግዚአብሔር ለዓለመ ወዓዲ። ፲፱ እስመ ቦአ ሠረገላቲሁ ለፈርዖን ምስለ አራሲሁ ወመስተፅዕናን ውስተ ባሕር ወአስተጋብአ እግዚአብሔር ላዕሌሆሙ ማየ ባሕር ወደቂቀ እስራኤል ኅለፉ እንተ የብስ ማዕከለ ባሕር፥ ማይሰ ሎሙ አረፍት በይምን ወአረፍት በጽግም። ፳ ወነሥአት ማርያም ነቢይት እኅቱ ለአሮን ከበሮ በእዴሃ ወወፅአ ኵሎን አንስት ድኅሬሃ በከበሮ ወበቡራኬ። ፳፩ ወቀደመት ማርያም ወትቤ ንባርኮ ለእዚአብሔር ይትነከር ውእቱ ይትነከር፥ ፈረሰ ወዘይፄዐን ላዕሌሁ ወረወ ውስተ ባሕር። ፳፪ ወአውጽኦሙ ሙሴ ለውሉደ እስራኤል እምባሕር ዕሙቅ ወወሰዶሙ ውስተ ገዳም ዘሱር ወግዕዙ ሠሉሰ ዕለተ ወኢረከቡ ማየ ከመ ይስተዩ። ፳፫ ወስእኑ ሰትየ ማይ እመራ እስመ መሪር ማዩ ወበእንተዝ ተሰምየ ውእቱ ፍና መሪር። ፳፬ ወአንጐርጐሩ ሕዝብ ላዕለ ሙሴ ወይቤሉ ምንተ ንሰቲ። ፳፭ ወአውየወ ሙሴ ኅበ ፈጣሪ፥ ወአርአዮ ዕፀ ወወደዮ ውስተ ማይ ወጥዕመ ማይ ወበህየ አርአዮ ጽድቀ ወፍትሐ ወአምከሮ። ፳፮ ወይቤለ ለእመ ትሰምዕ ወታጸምእ ቃለ እግዚአብሔር ፈጣሪከ ወጽድቀ ትገብር በቅድሜሁ ወታጸምእ ትእዛዘ ዘአዘዘከ ኵሎ ደዌ ዘአምጻእኩ ላዕለ ግብጽ ኢይፌኑ ላዕሌከ፥ አነ እግዚአብሔር ፈዋሲከ (መሀኪከ)። ፳፯ ወበጽሑ ኅበ ኤሎም ወሀለዉ ህየ ዐሠርቱ ወክልኤቱ አንቅዕተ ማያት ወሰብዓ ጸበርተ ተመርት ጥቃ ማያት ብቅለቶን። 
				ምዕራፍ ፲፮።
፩ ወግዕዙ እምኤሎም ወበጽሑ ውስተ ገዳም ዘሲን ወውእቱ ማእከለ ኤሎም ወሲና፥ አመ ዐሡሩው እኅሙሱ ለካልእ ወርኅ እምዘወፅኡ እምድረ ግብጽ። ፪ ወአንጐርጐሩ ኵሉ ውሉደ እስራኤል በላዕለ ሙሴ ወአሮን። ፫ ወይቤልዎሙ እምኅየሰነ ሶበ ሞትነ በመቅሠፍተ እግዚአብሐኢር በምድረ ግብጽ አመ ንነብር ጥቃ ጽሕርት ዘሥጋ ወንበልዕ ሥጋ ወኅብስተ እስከ ንጸግብ፥ አምጻእከነ አንተ ውስተ ዝ ገዳም ከመ ትቅትለነ ለኵልነ በኅበ ተጋባእነ። ፬ ወይቤሎ እዚአብሔር ለሙሴ ናሁ አነ አወርድ ለክሙ ኅብስተ እምሰማይ ወይፃኡ ወያስተጋብኡ ለለዕለቱ ከመ አመክሮሙ ለእመ የሐውሩ በትእዛዝየ ወእመ አልቦ። ፭ ወአመ ዕለተ ዐርብ ያስተዳልዉ ዘአብኡ ይኩኖሙ ካዕበተ ለለዕለት ወዘያስተጋብኡ ዘልፈ ለለዕለቱ። ፮ ወይቤልዎሙ ሙሴ ወአሮን ለኵሉ ሕዝበ እስራኤል በሠርክ ተአምሩ ከመ እግዚአብሔር አውፅአክሙ እምድረ ግብጽ። ፯ ወበነግህ ትሬእዩ ኅይለ እግዚአብሔር በሠርክ ይሁበክሙ ሥጋ ትብልዑ ወበነግህ ኅብስተ እስከ ትጸግቡ እስመ ሰምዐ እግዚአብሔር ነጐርጓረክሙ ነጐርጓረ ዘታንጐረጕሩ አንትሙ በላዕሌነ። ፰ ወንሕነ ምንት ንሕነ ወዝ ነጐርጓርክሙ አኮ በላዕሌነ ዘታንጐረጕሩ አላ በላዕለ ፈጣሪ። ፱ ወይቤሎ ሙሴ ለአሮን፥ በል ለኵሉ ኅበ ተጋብኡ ውሉደ እስራኤል ቅረቡ ቅድመ ፈጣሪ፥ እስመ ሰምዐ ነጐርጓረክሙ። ፲ ወሶበ ተናግሮሙ አሮን ለኵሉ ውሉደ እስራኤል ኅበ ተጋብኡ ተመይጡ ውስተ ገዳም ወሡራኄ እግዚአብሔር ተርእየ በደመና። ፲፩ ወይቤሎ እግዚአብሔር ለሙሴ አነ ሰማዕኩ ነጐርጓሮሙ እልውሉደ እስራኤል። ፲፪ ወይቤሎሙ በሠርክ ትበልዑ ሥጋ ወበጽባሕ ትጸግቡ ኅብስተ ወተአምሩ ከመ አነ ውእቱ እግዚአብሔር ፈጣሬ ዚአክሙ። ፲፫ ወመስየ ወመጽአ ፍርፍርት ወከደነ ኵሎ ትእይንቶሙ ወበነግህ፥ እንዘ የኀድግ ህቦ በኵርጓኔ ትእይንቶሙ። ፲፬ እምፍጽመ ገዳም ድቁቅ ከመ ተቅዳ ወፀዐዳ ከመ አስሕትያ ዲበ ምድር። ፲፭ ወርእዩ ደቂቀ እስራኤል ወይቤ ብእሲ ለካልኡ ምንት ውእቱ ዝ እስመ ኢያእመሩ ወይቤሎሙ ሙሴ ዝ ውእቱ ኅብስት ዘወሀበክሙ እግዚአብሔር ከመ ትብልዑ። ፲፮ ዝ ውእቱ ቃል ዘይቤ እግዚአብሔር ከመ ትግበሩ አስተጋብኡ እምኔሁ በበንዋይክሙ ለለብእሲ በበኁልቈ ሰብኡ ለለርእሱ በንዋዩ ለያስተጋብእ። ፲፯ ወገብሩ ከማሁ ውሉደ እስራኤል ወአስተጋብኡ ዘብዙኅኒ ወዘኅዳጥኒ። ፲፰ ወሰፈሩ በጎሞር ወኢፈድፈዶ ለዘብዙኅ አስተጋብአ፥ ወኢሐዖ ለዘኅዳጠ አስተጋብአ፥ ብእሲ ብእሲ ለለማኅደሩ አስተጋብአ። ፲፱ ወይቤሎሙ ሙሴ ለደቂቀ እስራኤል ኢታትርፉ ለጌሠም። ፳ ወአበዩ ወኢሰምዕዎ ለሙሴ ወአቤቱ ለነግህ ወዐፀየ ወጼዐ፥ ወተምዐ ሙሴ በላዕሌሆሙ። ፳፩ ወአስተጋብኡ በበነግህ ለውሉዶሙ ወለርእሶሙ ወእምከመ ሞቀ ፀሐይ ይምሁ። ፳፪ ወበዕለተ ዐርብ ያስተጋብኡ ካዕበተ ጎሞር ለለአሐዱ፥ ወቦኡ ኵሉ መኳንንተ ማኅበር ወይቤልዎ ለሙሴ ምንተ ንግበር። ፳፫ ወይቤሎሙ ሙሴ ዝ ውእቱ ዘእቤሎሙ ሰንበት ዕረፍት ወቡሩክት ለእግዚአብሔር ጌሠመ ዘትገብሩ ሀለወክሙ ግበሩ፥ ወዘታበስሉ ሀለወክሙ አብስሉ ወዘተርፈ አትርፉ ለነግህ። ፳፬ ወአትረፉ ለነግህ በከመ አዘዞሙ ሙሴ ወኢፄአ ወዕፄሂ ኢተረክበ ወኢተፈጥረ በላዕሌሁ። ፳፭ ወይቤሎሙ ሙሴ ልብዑ ዮም፥ እስመ ዮም ሰንበት ዘእግዚአብሔር ወኢትትረከቡ በገዳም። ፳፮ ሰዱሰ ዕለተ ታስተጋብኡ፣ ወአመ ሳብዕት ዕለት ሰንበት ኢትትረከቡ በገዳም። ፳፯ ወአመ ሳብዕት ዕለት ቦ ዘወፅአ እምሕዝብ ከመ ያስተጋብእ ወኢረከበ። ፳፰ ወይቤሎ እግዚአብሔር ለሙሴ እስከ ማእዜኑ ተአብዩ ሰሚዐ ትእዛዝየ ወሕግየ። ፳፱ ወርእዩ ከመ እግዚአብሔር ወሀበክሙ ዛ ዕለተ ሰንበት እበንተ ዝ ወሀበክሙ በዕለተ ዐርብ ምሳሐ ለክልኤቱ ዕለት። ፴ ወይንበር ብእሲ ብእሲ ለለማኅደሩ፥ ወኢይፃእ እምንባሪሁ አመ ዕለተ ሰንበት ወአሰንበተ ሕዝብ በዕለተ ሰንበት። ፴፩ ወሰመይዎ ውሉደ እስራኤል መና፥ ወውእቱ ድቁቅ ከመ ፍሬ ተቅዳ ወፀዐዳ ከመ አስሐትያ ወጣዕሙ ከመ አያያተ መዓር። ፴፪ ወይቤ ሙሴ ዝ ውእቱ ቃል ዘአዘዘ እግዚአብሔር ከመ ትምልኡ ጎሞረ መና ውስተ መሣይምቲክሙ ከመ ይትዓቀብ ለትውልድክሙ ከመ ይርአዩ ኅብስተ ዘአብላዕኩክሙ በገዳም አመ አውጻእኩክሙ እምድረ ግብጽ። ፴፫ ወይቤሎ ሙሴ ለአሮን ንሣእ ቈጽለ ወርቅ አሐት ረቃቀ ወግሉ ባቲ መሶበ ወአንብር ወውስቴታ መና ምሉአ ጎሞር ቅድመ እግዚአብሔር ለደኃሪ መዋዕል ለደቅክሙ። ፴፬ ከመ ይርአዩ ኅብስተ ዘበላዕልክሙ አንትሙ በገዳም እስመ ከመዝ አዘዞ እግዚአብሔር ለሙሴ እንበለ ዓለም፥ ወአንበሮ አሮን በቅድመ መርጡል ከመ ይትዐቀብ። ፴፭ ወደቂቀ እስራኤል በልዑ መና አርባዐ ክረምተ እስከ ይበጽሑ ምድረ ኅበ ያነብሮሙ እግዚአብሔር ልዑል እስከ ደወለ ፊንቆን። ፴፮ ወጎሞር ዐሠርቱ እድ ዘሠለስቱ መስፈርተ ኢፍ ይእቲ። 
				ምዕራፍ ፲፯።
፩ ወአንሥኡ ትእይንቶሙ ኵሉ ውሉደ እስራኤል እምገዳም ዘሲን በበትእይንቶሙ በቃለ እግዚአብሔር ወበጽሑ ኅበ ራፌድ ወአልቦ ህየ ማይ ዘይሰትዩ። ፪ ወግእዝዎ ሕዝብ ለሙሴ ወይቤልዎ በሀነ ማየ ዘንሰቲ ወይቤሎሙ ሙሴ ምንተ ትግእዙ ኪያየ ወታሜክርዎ ለእግዚአብሔር። ፫ ወጸምኡ በህየ ሕዝብ ማየ ወአንጐርጐሩ ዲበ ሙሴ ወይቤልዎ ለምንት አውጻእከነ እምግብጽ ከመ ትቅትለነ ምስለ ውሉድነ ወምስለ እንስሳነ በጽምእ። ፬ ወጸርሐ ሙሴ ኅበ እግዚአብሔር ወይቤ ሚ እገብሮ ለዝ ሕዝብ ንስቲተ ክመ ተርፎሙ ወይዌግሩኒ በእብን። ፭ ወይቤሎ እዚአብሔር ለሙሴ ሑር ቅድሜሆሙ ለሕዝብ ወንሣእ ምስሌከ መላሕቅተ ሕዝብ ወበትረከ ዘቦቱ ዘበጥከ ፈለገ ፅብጥ በእዴከ። ፮ ወትመጽእ ለፌ ኅበ አነ እቀውም መንገለ ኰኵሕ ዘኮሬብ፥ ወትዘብጦ ለኰኵሕ ወይወጽእ እምውስቴቱ ማይ ወይስተዩ ሕዝብ፥ ወገብረ ሙሴ በከመ አዘዞ እግዚአብሐኢር በቅድሜሆሙ ለደቂቀ እሰራኤል። ፯ ወሰመዮ ለውእቱ መካን ፍና መንሱት ወጋእዝ በእንተ ግእዘት ዘግእዝዎ ውሉደ እስራኤል ወአመከሩ ፈጣሬ ኵሉ ወይቤሉ ለእመ ሀሎ እግዚአብሔር ምስሌነ ወለእመ ኢሀሎ። ፰ ወመጽኡ ማእሌቅ ከመ ይትቃተሉ ምስለ እስራኤል በራፌድ። ፱ ወይቤሎ ሙሴ ለኢያሱ ኅረይ ለከ እደወ ወፃእ ወተአኀዞሙ ለአማሌቅ ጌሠመ ወናሁ አነ እቀውም ዲበ ርእሰ ወግር ወበትር ዘእግዚአብሔር ውስተ እዴየ። ፲ ወገብረ ኢያሱ በከመ አዘዞ ሙሴ ወተራከቦሙ ለአማሌቅ ወሙሴ ወአሮን በሆር ዐርጉ ውስተ ርእሰ ወግር። ፲፩ ወሶበ ያነሥእ ሙሴ እደዊሁ ይትዌጽዑ አማሌቅ፥ ወሶበ የዐጽብ ሙሴ ያውርድ እደዊሁ ወይትዌጽዑ እስራኤል። ፲፪ ወእደዊሁ ለሙሴ ክቡዳት ወአንበሩ ሎቱ እብነ ወነበረ ላዕሌሁ፥ ወአሮን ወሆር ይፀውሩ እደዊሁ ለሙሴ አሐዱ በለፌ ወአሐዱ በለፌ ወቆማ እደዊሁ ለሙሴ ርቡባቲሆን እስከ ዕርበተ ፀሐይ። ፲፫ ወሜጦሙ ኢያሱ ለአማሌቅ ምስለ ሕዝቡ ወቀተሎሙ በሐፂን። ፲፬ ወይቤሎ እግዚአብሔር ለሙሴ ጸሐፎ ለዝ ተዝካር ወኢይድዖ ለኢያሱ ድምሳሴ እደመሰሶሙ ለአማሌቅ እምምታሕተ ሰማይ። ፲፭ ወአሕነጸ ሙሴ ምሥዋዐ ለእግዚአብሔር ወሰመዮ ስሞ መምኅፃን። ፲፮ ወይቤ እስመ በእድ ኅብእት ይፀብኦሙ እግዚአብሔር ለአማሌቅ ለዘመደ ዘመድ።
				ምዕራፍ ፲፰።
፩ ወሰምዐ ዮቶር ካህነ ምድያም ሐሙሁ ለሙሴ ኵሎ ዘገብረ ሎቱ እግዚአብሐኢር ለሙሴ ወለእስራኤልኒ ሕዝቡ ወዘከመ አውፅኦሙ እምግብጽ። ፪ ወነሥአ ዮቶር ሲፓራሃ ብእሲቶ ለሙሴ እምዘኅደጋ ወክልኤተ ደቂቆ። ፫ ስሙ ለወልደ ሙሴ አሐዱ ጌርሳም ወይቤ እስመ ፈላሲ አነ በምድረ ባዕድ። ፬ ወስሙ ለካልእ ወልዱ ኤልዛር ወይቤ ፈጣሪ ዘአቡየ ረዳእየ ወአድኅነኒ እምእዴሁ ለፈርዖን። ፭ ወመጽአ ዮቶር ሐሙሁ ለሙሴ ወብእሲቱ ወደቂቁ ኅበ ሙሴ ውስተ ገዳም ኅበ ኀደሩ ጕንደ ደብር ዘእግዚአብሔር። ፮ ወይቤልዎ ለሙሴ ናሁ ዮቶር ሐሙከ ወክልኤሆሙ ደቂቅከ። ፯ ወወፅአ ሙሴ ወተቀበሎ ለሐሙሁ ወአምኆ ወሰዐሞ ወተአምኁ በበይናቲሆሙ ወቦኡ ውስተ ትእይንት። ፰ ወዜነዎ ሙሴ ለሐሙሁ ኵሎ ዘገብረ እግዚአብሔር በፈርዖን ወበግብጽ በእንተ እስራኤል ወኵሎ ሕማመ ዘከመ ሐሙ በፍኖት ወዘከመ አድኅኖሙ እግዚአብሔር። ፱ ወደንገፀ ዮቶር በኵሉ ሰሚዖ ኵሎ ዘገብረ ሎሙ እግዚአብሔር ወዘከመ አድኀኖሙ እምእደ ግብጽ ወእምእደ ፈርዖን። ፲ ወይቤ ዮቶር ቡርክ እግዚአብሔር ዘአድኀነ ሕዝቦ እምእደ ግብጽ ወእምእደ ፈርዖን። ፲፩ ይእዜ አእመርኩ ከመ ዐቢይ እግዚአብሔር እምኵሉ አማልክት ወበበይነ ዝ ተኰነኑ ሎቱ። ፲፪ ወነሥአ ዮቶር ሐመሁ ለሙሴ ወገብረ መሥዋዕተ በጽድቅ ለእግዚአብሔር፣ ወመጽኡ አሮን ወሊቃናተ እስራኤል ከመ ይበልዑ ኅብስተ ምስለ ሐሙሁ ለሙሴ በቅድመ እግዚአብሔር። ፲፫ ወአመ ሣኒታ ነበረ ሙሴ ይኰንን ሕዝበ ወይጸንሕ ሕዝብ ሙሴሃ እምነግህ እስከ ሠርክ። ፲፬ ወርእየ ዮቶር ኵሎ ዘይገብር በላዕለ ሕዝብ ወይቤሎ ዮቶር ለሙሴ ምንትኑዝ ዘትገብር በሕዝብ ባሕቲትከ ትነብር ወኵሉ ሕዝብ ይቀውሙ እምነግህ እስከ ሠርክ። ፲፭ ወይቤሎ ሙሴ ለሐሙሁ እስመ ይመጽኡ ኅቤየ ሕዝብ ወይሴአሉኒ ፍትሐ በኅበ እግዚአብሔር። ፲፮ ወእምከመ ተጋአዙሂ ይመጽኡ ኅቤየ እፍትሖሙ አስተናጺሕየ ለለአሐዱ በኵነኔ እግዚአብሔር ወሕጉ። ፲፯ ወይቤሎ ሐሙሁ ለሙሴ አኮ ርቱዕ ዝ ነገር ዘአንተ ትገብር። ፲፰ ዓቢየ ሕማመ ተሐምም አንተ ወኵሉ ሕዝብ ዘሀሎ ምስሌከ፥ ይከብደከ ዝ ቃል ወኢትክል ባሕቲተከ ገቢሮቶ። ፲፱ ወይእዜኒ ስምዐኒ ወአነ አምክርከ ወእግዚአብሔር የሀሉ ምስሌከ፥ ወኩኖሙ አንተ ለሕዝብ ለኅበ እግዚአብሔር ወትበትክ ቃሎሙ በኀበ እግዚአብሔር። ፳ ወአስምዖሙ ትእዛዞ ለእግዚአብሔር ወሕጎ ወትዜንዎሙ ፍኖቶ በእለ የሐውሩ ውስቴቶን ወግብረ ዘይገብሩ። ፳፩ ወአንተሂ ለሊከ ምክር ወኅሥሥ እምኵሉ ሕዝብ ኀያላነ እደወ ወጻድቃነ ወሰብአ እለ ይጼልኡ ትዕቢተ ወሢም ሎሙ መኰንነ ለዐሠርቱ ምእት፥ ወለምእት ወለኀምሳ፥ ወለዐሠርቱ። ፳፪ ወይኰንኑ ሕዝበ ኵሎ ሰዓተ ወቃለ ዘየዐጽቦሙ ያምጽኡ ኅቤከ ወቀሊለ ኵነኔ እሙንቱ ይኰንኑ ወይቀልለከ ወይረድኡከ። ፳፫ ወዘንተ ቃልየ ለእመ ገበርከ ያኄይለከ እግዚአብሔር ወትክል ኰንኖ ወሕዝብ ይገብእ ውስተ ምንባሪሁ በፍሥሓ። ፳፬ ወሰምዐ ሙሴ ቃለ ሐሙሁ ወገብረ በከመ ይቤሎ። ፳፭ ወኀረየ ሙሴ እደወ ዘይክሉ እምኵሉ እስራኤል ወሤመ በላዕሌሆሙ መኰንነ ለዐሠርቱ ምእት ወለምእት፥ ወለኀምሳ፥ ወለዐሠርቱ። ፳፮ ወይኰንኑ ኵሎ ሕዝበ ኵሎ ሰዓተ ወዘየዓጽቦሙ ኵነኔ ያዕርጉ ኅበ ሙሴ ወቀሊለ ኵነኔ እሙንቱ ይፍትሑ። ፳፯ ወፈነዎ ሙሴ ለሐሙሁ ውስተ ምድሩ ወኀለፈ። 
				ምዕራፍ ፲፱።
፩ ወበሣልስ ወርኅ እምዘወፅኡ ውሉደ እስራኤል እምድረ ግብጽ በዛቲ ዕለት ወፅኡ ወሖሩ እምራፌድ ወበጽሑ ውስተ ገዳም ዘሲና ወኀደሩ ህየ መንጸረ ደብሩ። ፪ ወሙሴ ዐርገ ውስተ ደብረ እግዚአብሔር ወጸውዖ እግዚአብሔር ለሙሴ እምዲበ ደብር ወይቤሎ በሎሙ ለቤተ ያዕቆብ ወዜንዎሙ ለውሉደ እስራኤል። ፫ ወአንትሙ ርኢክሙ መጠነ ገበርክዎሙ ለግብጽ ወነሣእኩክሙ ከመ ክንፈ ጕዛ ወአቅረብኩክሙ ኅቤየ። ፬ ወይእዜሂ ለእመ ሰማዕክሙኒ ቃልየ ወዐቀብክሙ ትእዛዝየ ትከውኑኒ ሕዝበ ዘጽድቅ እምኵሉ አሕዛብ እስመ ዚኣየ ኵለንታሃ ምድር። ፭ ወአንትሙ ትከውኑኒ እለ መንግሥት ወእለ፥ ትሠውዑ ሊተ ወሕዝበ ዘጽድቅ፥ዝ እ ቃለ አይድዖሙ ለውሉደ እስራኤል። ፮ ወመጽአ ሙሴ ወጸውዐ ሊቃናተ ሕዝብ ወአይድዖሙ ኵሎ ቃለ ዘአዘዘ እግዚአብሔር። ፯ ወአውሥኡ ኵሉ ሕዝብ በአሐዱ ቃል ወይቤሎ ኵሎ ዘአዘዘነ እግዚአብሔር ንገብር ወንሰምዕ። ፰ ወአዕረገ ሙሴ ቃለ ሕዝብ ኅበ እግዚአብሔር። ፱ ወይቤሎ እግዚአብሔር ለሙሴ እመጽእ አነ ኅቤከ በዐምደ ደመና ከመ ይስምዑ ሕዝብ እንዘ እትናገር ምስሌከ ወይእመኑ ብከ ለዓለመ ዓለም። ፲ ወይቤሎ እግዚአብሔር ለሙሴ ወሪደከ ኰንን ሕዝበ ያንጽሑ ርእሶሙ ዮም፣ ወጌሠመ ወይሕጽቡ አልባሲሆሙ። ፲፩ ወይጽንሑ ድልዋኒሆሙ ለአመ ሣልስት ዕለት እስመ አመ ሣልስት ዕለት እወርድ ውስተ ደብር ዘሲና በቅድሜሆሙ ለሕዝብ። ፲፪ ወትከፍል ሕዝበ ይዑድዋ ለደብር ወለይትዓቀቡ ኢይዕርጉ ውስተ ደብር ዜኑ በቅድሜሆሙ ለሕዝብ ወኵሉ ዘለከፎ ለደብር ሞተ ለይሙት። ፲፫ ወበእደዊሆሙ ኢያርእዩ ወኵሉ ዘይወርግ እብነ አው ዘይወጽፍ ሞፀፈ ኢይሕየው፥ እመኒ ሰብእ ወእመኒ እንስሳ ዘቀርበ ኢይሕየው ወእምከመ ቃለ መጥቅዕ ወደመና ኅለፈ እምደብር ይዕርጉ ኅበ ደብር። ፲፬ ወወረደ ሙሴ እምዲበ ደብር ኅበ ሕዝብ ወቀደሶ ወሐፀቡ አልባሲሆሙ። ፲፭ ወይቤሎሙ ለሕዝብ ተደለዉ ለሠሉስ ዕለት ወኢትቅረቡ ኅበ አንስት። ፲፮ ወአመ ሣልስት ዕለት ገይሠክሙ በጽባሕ ናሁ ትሰምዑ ቃለ መብረቅ ወደመና ወጊሜ በደብሩ ለሲና ወቃለ መጥቅዕ ዐቢይ ይደምፅ ወይደነግፁ ኵሉ ሕዝብ በውስተ ትእይንት። ፲፯ ወአውፅአ ሙሴ ሕዝበ እማእከለ ትእይንት ይትራከቡ ምስለ ፈጣሪ ወበጽሑ ኅበ ደብር። ፲፰ ወደብረ ሲና ይጠይስ ኵለንታሁ ከመ ጢስ ዘእቶን እምቅድመ ይረድ እግዚአብሔር ላዕሌሁ ወአድለቅለቀት ደብር ጥቀ እስመ ወረደ እግዚአብሔር ውስቴታ በእሳት ወይወፅእ እምውስቴታ ከም ጢስ ዘእምቶን ወደንገፁ ኵሉ ሕዝብ ጥቀ። ፲፱ ወይደምፅ ድምፀ መጥቅፅ እንዘ ይበልሕ ወይኄይል ጥቀ ወሙሴ ይትናገር ወእግዚአብሔር ያውሥኦ በቃሉ። ፳ ወወረደ እግዚአብሔር ውስተ ደብረ ሲና ዲበ ከተማሁ ለደብር ወዐርገ ሙሴ። ፳፩ ወይቤሎ እግዚአብሔር ለሙሴ ሑር ረድ ወአይድዖሙ ለሕዝብ ይቅረቡ ኅበ ደብር ለጠይቆ ኢይደቅ እምኔሆሙ ብዙኅ። ፳፪ ወሠዋዕት እለ ይቀርቡ ኅቤየ ይትቀደሱ ኢያኅልቅ እምኔሆሙ ፳፫ ወይቤሎ ሙሴ እግዚአብሐኢር ኢይክሉ ሕዝብ ዐሪገ ውስተ ደርበ ሲና እስመ አስማዕከነ ወትቤለነ ኢትልክፉ ደብረ ወባርክዎ። ፳፬ ወይቤሎ እግዚአብሔር ለሙሴ ሑር ወረድ ወዕርግ አንተ ወአሮን ምስሌከ ወሠዋዕትሰ ወሕዝብ ኢይትኀየሉ ዐሪገ ኅበ ደብር ከመ ኢአይኅጕል እምኔሆሙ። ፳፭ ወወረደ ሙሴ ኅበ ሕዝብ ወይቤሎሙ ከመዝ። 
				ምዕራፍ ፳።
፩ ወነበቦ እግዚአብሔር ለሙሴ ኵሎ ዘ ቃለ ወይቤ። ፪ አነ ውእቱ እግዚአብሔር ዘአውፃእኩከ እምድረ ግብጽ እምቤተ ቅኔት። ፫ «ኢታምልክ አማልክተ ወኢምንተኒ ዘእንበሌየ»። ፬ ወኢትግብር ለከ አምላከ ዘበውስተ ሰማይ በላዕሉ ወዘበውስተ ምድር በታሕቱ ወዘበውስተ ማያት ዘበታሕቴሃ ለምድር። ፭ ኢትስግድ ሎሙ ወኢታምልኮሙ እስመ አመ እግዚእ እግዚአብሔር አምላክ ቀናኢ ዘእፈዲ ኅጢአተ አብ ላዕለ ውሉድ እስከ ሣልስ ወራብዕ ትውልድ ለእለ ይጸልኡኒ። ፮ ወእገብር ምሕረተ ለዐሠርቱ ምእት ትውልድ ለእለ ያፈቅሩኒ ወለእለ የዐቅቡ ትእዛዝየ ወሕግየ። ፯ «ኢትምሐል ስመ እግዚአብሔር ፈጣሪከ በሐሰት» ሰመ ኢያነጽሖ እግዚአብሔር ለዛያነሥእ ስሞ በሐሰት። ፰ «ተዘከር ዕለተ ሰንበት ከመ ትቀድሳ»። ፱ ሰዱሰ ዕለት ትገብር ኵሎ ግብረከ ወኵሉ ትካዘከ። ፲ ወሳብዕት ዕለት ሰንበቱ ለእግዚአብሔር አምላክከ ኢትግበር በአቲ ወኢምንተኒ ግብር፥ ኢአንተ ወኢወለትከ፥ ኢገብርከ፥ ወኢአመትከ፥ ወኢአድግከ ወኢኵሉ እንስሳከ ወኢፈላሲ ዘይገብር ኅቤከ። ፲፩ እስመ በሰዱስ ዕለት ገብረ ግዚአብሔር ሰማየ ወምድረ ወባሕረ ወኵሎ ዘውስቴቶሙ ወአዕረፈ አመ ሳብዕት ዕለት በበይነ ዝ ባረካ እግዚአብሔር ለሳብዕት ዕለት ወቀደሳ። ፲፪ «አክብር አባከ ወእመከ» ከመ ይኩንከ ጽድቀ ወይኑኅ መዋዕሊከ በውስተ ምድር ዘይሁበከ እግዚአብሔር አምላክከ። ፲፫ «ኢትቅትል»። ፲፬ «ወኢትዘሙ፡»። ፲፭ «ወኢትስርቅ»። ፲፮ «ወኢትኩን ስምዐ በሐሰት ላዕለ ቢጽከ።» ፲፯ ወኢትፍቱ ብእሲተ ካልእከ፥ ወኢትፍቱ ቤቶ ለካልእከ፥ ወኢገራህቶ፥ ወኢገብሮ ወኢኣመቶ ወኢላሕሞ፥ ዊብዕራይሁ፥ ወኢኵሎ እንስሳሁ ዘአጥረየ አጥረዮ ቢጽከ። ፲፰ ወኵሉ ሕዝብ ይሬኢ ቃለ ወብርሃነ ውዘለንጳስ ወቃለ መጥቅዕ ወደብሩ ይጠይስ ወፈሪሆ ኵሉ ሕዝብ ቆመ እምርኁቅ። ፲፱ ወይቤልዎ ለሙሴ አንተ ተናገር ምስሌነ ወኢይትናገር እግዚአብሔር ምስሌነ ከመ ኢንሙት። ፳ ወይቤሎሙ ሙሴ በእንተዝ ከመ ያመርክክሙ መጽአ እግዚአብሔር ኅቤክሙ ወከመ ይኅድር ፍርሀተ እግዚአብሔር ላዕሌክሙ ከመ ኢተአብሱ። ፳፩ ወቆሙ ሕዝብ ርኁቅ ወሙሴ ቦአ ውስተ ብርሃን ኅበ ሀሎ እግዚአብሔር። ፳፪ ወይቤሎ እግዚአብሔር ለሙሴ በሎሙ ልቤተ ያዕቆብ አንትሙ ርኢክሙ ከመ እምሰማይ ተናገርኩክሙ። ፳፫ ኢታምልኩ አምላከ ዘብሩር ወኢታምልኩ አምላከ ዘወርቅ፥ ወኢታምልኩ አምላከ ዘዕፅ ወዘእብን፥ ወኢትግበሩ ለክሙ ዘከመዝ አምላከ። ፳፭ ወምሥዋዐ በዲበ ምድር ግበሩ ሊተ ወሡዑ በላዕሌሁ ማባአክሙ ወቤዛክሙ በግዐ ወላሕመ በኵሉ መካን በኅበ ሰመይኩ ስምየ በህየ ወእመጽእ ኅቤከ ወእባርከከ። ፳፭ ወለእመ ምሥዋዐ ዘእብን ገበርከ ሊተ ኢትንድቆ ፈጺሐከ እስመ መጥባሕተከ አንበርከ ላዕሌሁ ወአርኰስከ። ፳፮ ወርኩሰ ኢታዕርግ ዲበ ምሥዋዕየ ወኢትክሥት ኀፍረእከ በህየ። 
				ምዕራፍ ፳፩።
ወዝ ውእቱ ኵነኔ ዘታነብር በቅድሜሆሙ። ፪ ለእመ አጥረይከ ገብረ አይሁዳዌ ቅንዮ ስድስተ ክረምተ ወበሳብዕ ክረምት አግዕዞ በከንቱ። ፫ ለእመ ባሕቲቶ አጥረይኮ ይፃእ ባሕቲቱ፥ ወለእመ ምስለ ብእሲቱ አጥረይኮ ይፃእ ምስለ ብእሲቱ። ፬ ወለእመ ወሀቦ እግዚኡ ብእሲተ ወወለደት ሎቱ ሮሰ ወአዋልደ ብእሲቱ ወደቂቁ ይትቀነዩ ለእግዚኡ ወውእቱ ባሕቲቱ ይግዓዝ። ፭ ወለእመ ይቤ ገብር አፍቀርኩ እግዚእየ ወእግዝእትየ ወብእሲትየ ወደቂቅየ ወኢይፈቅድ ግዕዛነ። ፮ ወሰዶ እግዚኡ ኅበ ቤተ ፈጣሪ ወያቅርቦ ኅበ ኆኅት ዘኅበ መድረክ ወይስቍሮ አንፎ በመስፌ ወይትቀነይ ሎቱ ዘልፈ። ፯ ወለእመቦ ዘአስተዋሰበ ወለቶ ኢትጸጐጕ በከመ ይጸጐጓ አእማት። ፰ ወለእመ ኢያሥመረት ለእግዚኣ ለሊሃ ዘአምነት ያድኅና ወለእመ ለሕዝብ ካልእ ኅበ ፈቀደ ይሢጣ እስመ ለሊሃ ፈቀደት። ፱ ወለእመ ፈቀደ ለወልዱ የሀባ ከመ እንተ አዋልዱ ይረስያ። ፲ ወለእመ ካልእተ ነሥአ ሎቱ ዘባ ወአልባሲሃ የሀባ ወስምዐ ያስምዕ ላቲ ከመ ኢየዐምፃ። ፲፩ ወዘንተ ሠለስተ ለእመ ኢገብረ ላቲ ትፃእ እምኅቤሁ ዘእንበለ ቤዛ። ፲፪ ለእመቦ ዘአቍሰለ ካልእ ካልኦ ወሞተ መቍሰሊሁ ለይሙት። ፲፫ ወለእመሰ አቍሰለ እንዘ ኢይፈቅድ ወመጠዎ እግዚአብሔር በያማነ መቍሰሊ አእምርኬ መካነ ኅበ ይትመኃፀን ቀታሊ። ፲፬ ወለእመቦ ዘቈጸረ ከመ ይቅትል ጸላኢሁ ወተማኅፀነ ይንሥእዎ እምህየ ወይቅትልዎ። ፲፭ ዘይዘብጥ አባሁ ወእሞ ይሙት መዊተ። ፲፮ ለእመቦ ዘሰረቀ እምውሉደ እስራኤል ወርዲአክሙ አግባእክሙ በላዕሌሁ ዘረከብክሙ ይሙት መዊተ። ፲፯ ዘይረግም አባሁ ወእሞ ይትኰነን መዊተ። ፲፰ ወለእመ ተሳኰዩ ክልኤሆሙ እደው በበይናቲሆሙ ወአቍሰለ ከልኦ በእብን ወለእመኒ በእብትር ወአስከቦ ላዕለ ምስካብ። ፲፱ ወያንሶሱ ጽጐ ዘአቍሰሎ ይድኅን መቍሰሊ ባሕቱ ፅርዓቲሁ የለሀቦ ወዐስቦ ለየዓስቦ ለዓቃቤ ሥራይ። ፳ ወለእመቦ ዘአቍሰለ ገብሮ ወእመኒ አመቶ በበትር ወሞተ ይመውት መዊተ መቍሰሊ። ፳፩ ወለእመ በጽሐ አሐተ ዕለተ፥ ወለእመ ሳኒታ ይድኅን እመዊት እስመ ዘዚአሁ ብሩር ውእቱ። ፳፪ ወለእመ ተበአሱ ክልኤቱ እደው በበይናቲሆሙ ወአቍሰለ ብእሲተ ፅንስተ ወአድኅፀት ምስለ ሰብእ አልቦ ያኅሥርዎ፥ ወለእመሰ ዕርቀ ተዓረቀ ምስለ ምታ እንዘ ያስተበቍዕ አልቦ ሞት። ፳፫ ወለእመሰ አድኅፀት እንዘ ምሱል ይፍዲ መንፈሶ ፍዳ መንፈስ። ፳፬ ዐይን ፍዳ ዓይን፥ ፍዳ ስን፥ እድ ፍዳ እድ፥ እግር ፍዳ እግር። ፳፭ ውዕየት ህየንተ ውዕየት ወፍቅአት ህየንተ ፍቅአት፥ ቍስል ህየንተ ቍስል። ፳፮ ወለእመቦ ዘአቍሰለ ዐይነ ግብሩ ወመሂ ዘአመቱ ወአዖሮሙ ያግዕዞሙ ቤዛ ዐይኖሙ። ፳፯ ወለእመኒ ሰበረ ጥረሰ ወስነ ዘገብሩ ወዘአመቱ ያግዕዞ ቤዛ ስኖሙ። ፳፰ ወለእመ ወግአ ላሕም ብእሴ ወብእሲተ ወቀተለ በእብን ይውግርዎ ለላሕሙ ወሥጋሁ ኢይብልዑ ወባዕለ ላሕሙ ይድኀን እምኃጢአት። ፳፱ ወለእመሰ ወግአ ላሕሙ ከመ ትማልም ወሣልስት ወአስምዑ ቦቱ ለእግዚኡ ወኢአማሰኖ ወቀተለ ብእሴ ወእመሂ ብእሲተ ላሕመ ይውግሩ ወለእግዚኡኒ ይቅትሉ። ፴ ወለእመ ሰአለ ቤዛ ርእሱ የሀብ ቤዛ መንፈሱ እምቃለ ተክህሎ። ፴፩ ወለእመ ወግአ ሮሰ ወአዋልደ ዘየአኑ ያስተዋህቡ። ፴፪ ወለእመ ወግአ ገብረ አው አመተ ሠላሳ ብሩር የሀብ ለእግዚኦሙ ወላሕሙ ይትወገር። ፴፫ ወእመ ቦ ዘከሠተ ዐዘቅተ ወለእመ አክረየ ግበ ወኢከደኖ አፉሁ ወጸድፈ ውስቴቱ ላሕም ወእመሂ አግድ እግዚአ ዐዘቅት ይፍዲ ብሩረ ወገደላሁ ውእቱ ይንሣእ። ፴፬ ወላሕመ ለእመ ወግአ ላሕመ ዘካልኡ ወሞተ ይሢጥዎ ለውእቱ ላሕም ሕያዎ ወይትካፈሉ ሤጦ ወገደላሁ ይትካፈሉ። ፴፭ ወለእመ ወግአ ላሕሙ ከመ ትማልም ወሣልስት ወአስምዑ ሎቱ ይፍዲ ላሕመ ተክለ ላሕመ ተክለ ላሕሙ ወገደላሁ ውእቱ ይንሣእ። 
				ምዕራፍ ፳፪።
፩ ወለእመቦ ዘሰረቀ ላሕመ ወእመሂ በግዐ ወጠብሐ ይትክል ህየንተ አሐዱ ላሕም ትኅምስተ ወህየንተ አሐዱ በግዕ ትርብዕተ። ፪ ወከሪዮ ሰራቂ ለእመ ቈስለ ወሞተ ኢይኩኖ ቀቲለ ለዘቀተለ። ፫ ወለእመሰ ሠረቀ ፀሐይ ላዕሌሁ ደም ወይሙት ዘቀተሎ። ፬ ለብእሲ ዘሰረቀ ለእመ አኃዝዎ ወለእመ አልቦ ውስተ እዴሁ ይሠየት ህየንተ ዘሰረቀ ወለእመ አኃዝዎ ወረከቡ በእዴሁ ለዘሰረቀ እመሂ ላሕመ ወእመሂ በግዐ ከዕበተ ይፍዲ። ፭ ወለእመቦ ዘአብልዐ ገራህተ ሰብእ እንስሳሁ ወዐፀደ ወይን ዘባዕድ ይርአይዎ ወአሥማሮ ይፍዲ፥ ወለእመሰ አግመረ ገራህተ እንዘ ያበልዕ በሠምረ ገራህቱ ይፍዲ፥ ወለእመኒ ዐፀደ ወይን በሠምረ ዐፀደ ወይን ይፍዲ። ፮ ወለእመ ወፅአ እሳት ወአኀዘ ገዳመ ወአውዐየ ዐውደ ወእመሂ ክምረ ዘአውዐየ ይፍዲ። ፯ ወለእመቦ ዘአዕቀበ ብሩረ ወእመሂ ንዋየ ወተሰርቆ ለዘአዕቀብዎ ወረከቦ ለዘሰረቆ ይፍዲ ካዕበተ። ፰ ወለእመ ኢተረክበ ሰራቂ ለይሑር በዓለ ቤት ቅድመ ፈጣሪ ወይም ሐል በማኅፀንት ዘአማኅፀንዎ ከመ ኢትኬነወ ወከመ ኢቈጸረ። ፱ እመሂ ላህመ ወእመሂ አድገ ወእመሂ በግዐ በዘኀሠሦዎ በማኅፀን በዘኮነ ከዊኖ በዘኀሠሥዎ በማኅፀን በዘኮነ ከዊኖ በህየ ይኈልቍዎሙ በበይናቲሆሙ ወዘገደፈ ካዕበተ ይፍዲ ለማዕቀቢሁ። ፲ ወለእመቦ ዘወሀበ ለካልኡ ብዕራይሁ አው ላሕሞ እመሂ በግዖ ዘኮነ እምእንስሳሁ ወሞተ ቈሲሎ ወእመሂ ማህረኩ ቦቱ ወአልቦ ዘአእመረ ሎቱ መሐላ ዘእግዚአብሔር ተርፈ ማእከሎሙ ከመ ተፈቲዎ ኢተኬነወ ተማኅፃኒ ወበበይነዝ ኢይፈዲ ዘተማኅፀነ። ፲፩ ወለእመ ሰረቅዎ ዘአዕቀብዎ ይፍዲ ለዘአዕቀቦ። ፲፪ ወለእመሂ አርዌ አኅዞ በገዳም ይመርሕ ገደላሁ ወኢይፈዲ። ፲፫ ወለእመ ተውሕሰ ብእሲ እምቢጹ ወተሰብረ ወሞተ ወኢሀሎ አውሐሲ፥ እግዚአ ንዋይ ይፍዲ። ፲፬ ወለእመ ሀሎ እግዚኡ ኢይፈዲ፥ ወለእመ ገባኢሁ ውእቱ ዐስቦ ይፍዲ። ፲፭ ወለእመቦ ዘአስሐታ ለድንግል እንተ ኢኮነት ፍኅርተ ወስከበ ምስሌሃ ይንሥኣ ትኩኖ ብእሲተ። ፲፮ ወለእመሰ አበየ አቡሃ ከመ ኢየሀቦ ሕፄሃ የሀቦ ለአቡሃ ከመ የሐፅይዋ ለድንግል። ፲፯ ወምስለ ዘሥራይ ኢትትዋሰቡ። ፲፰ ወኵሉ ዘየሐውር ኅበ እንስሳ ሞተ ለይሙት። ፲፱ ወዘይሠውዕ ለአማልክት ዘእንበለ ለእግዚአብሔር ባሕቲቱ ይሠረው። ፳ ወኢታሕስሙ ለግዩር ወኢታጥቅዎ እስመ አንትሙሂ ግዩራነ ኮነ ክሙ በምድረ ግብጽ። ፳፩ ወለኵሉ እቤራት ወእጓለ ማውታ ኢታሕስሙ። ፳፪ ወለእመ አሕሰምክሙ ወጸርሑ ወአውየዉ ኅቤየ ሰሚዐ እሰምዕ ገዓሮሙ። ፳፫ ወእትመዓዕ በመዐትየ ወእቀት ለክሙ በሐፂን ወይከውና አንስቲያክሙ መበለታት ወውሉድክሙ እጓለ ማውታ። ፳፬ ወለእመ ለቃሕከ ብሩረ ለነዳየ ሕዝብከ ኢታጥቆ ወኢትትረደዮ። ፳፭ ወለእመ አኅዝከ ልብሰ ቢጽከ ዘእንበለ ይዕርብ ፀሐይ አግብእ ሎቱ። ፳፮ እስመ አኀዝከ ልብሰ ቢጽከ ዘእንበለ ይዕርብ አግብእ ሎቱ። ፳፮ እስመ ይእቲ ባሕቲታ ዐራዙ ወኀፍረት ሎቱ እስመ አልቦ በዘይበይት፥ ወለእመ ገዐረ ኅቤየ ፍጡነ እሰምዖ እስመ መሐሪ አነ። ፳፯ አማልክተ ኢትሕሚ ወለመኰንነ ሕዝብከ ኢትበሎ እኪተ። ፳፰ ከተማ ዐውደከ ወዓውደ ዐውድከ ኢታአኅር ወበኵረ ወልድከ ትሁበኒ ሊተ። ፳፱ ከማሁ ትገብር ሊተ ላሕመከ ወበግዐከ ወአድገከ ሰቡዐ ይንበር ኅበ እሙ ወአመ ሳምንት ዕለት ትሁበኒ ሊተ። ፴ ወትከውኑኒ እደወ ቅዱሳነ ወሥራ ገደላ አርዌ ኢትብልዑ ለከልብ ግድፍዎ። 
				ምዕራፍ ፳፫።
፩ ወስምዐ ዘሐሰት ኢትሰጠው ወኢትንበር ምስለ ዘይዔምፅ ከመ ኢትኩን ስምዐ በዓመፃ። ፪ ወኢትደመር ምስለ ብዙኅ ለዐምፆ ወኢትትወሰክ ምስለ ብዙኅ ለገሚፀ ፍትሕ። ፫ ወለነዳይ ኢትምሐሮ በፍትሕ። ፬ ወለእመ ረከብከ ላሕመ ጸላኢከ ወእመሂ አድጎ ሚጥ ወአግብእ ሎቱ። ፭ ወለእመ ርኢከ አድገ ጸላኢከ ዘተኀየሎ ፀሩ ኢትትዐደዎ አላ ተራድኦ ምስሌሁ። ፮ ወኢትሚጥ ፍትሐ ለነዳይ በውስተ ፍትሕ ወኢተዐምፅ። ፯ ወእምኵሉ ፍትሕ ዘዐመፃ ተገኅሥ፥ ዘአልቦ ጌጋይ ወጻድቀ ኢትቅትል ወኃጥአ ኢታድኅን። ፰ ወሕልያነ ኢትንሣእ እስመ ሕልያን ያዐውሮሙ አዕይንቶሙ ለጠቢባን ወይመጥይ ቃለ ጽድቅ። ፱ ወግዩራነ ኢትግፍዑ እስመ አንትሙ ግዩራነ ኮንክሙ በምድረ ግብጽ። ፲ ስድስተ ክረምተ ዝራእ ገራህተከ ወአስተጋብእ እክለከ። ፲፩ ወበሳዕብት ክረምት ኅድጋ ታዕርፍ ወይብልዖ ነዳየ ሕዝብከ ወዘተርፈ ይብልዖ አርዌ ዘገዳም፥ ከመዝ ትገብር ዐፀደ ወይንከ ወዘይተከሂ። ፲፪ ሰዱሰ ዕለት ተዓርፍ ከመ ያዕርፍ ላሕምከ ወአድግከ ወከመ ያሥተንፍስ ወልደ አመትከ ወግዩር። ፲፫ ወኵሎ ዘነበብኩ ዕቀቡ፥ ወስሞሙ ለአማልክተ ባዕድ ኢትዝክሩ ወኢትትናገሩ በአፉክሙ። ፲፬ ሠለስተ ጊዜያተ በዓመት ግበሩ ሊተ በዓለ። ፲፭ ወዕቀቡ በዓለ ዘናእት ሰቡዐ ዕለተ ትበልዑ ናእተ በከመ አዘዝኩክሙ በወርኅ ሐዲስ እምሰ ቦቱ ወፃእክሙ እምድረ ግብጽ፥ ወኢትትረአይ በቅድሜየ ዕራቀከ። ፲፮ ወበዓለ ዘአመ ዐፂድ ዘቀዳሜ እክልከ ግበር በምግባርከ በውስተ ዘዘራእከ ገራህተከ፥ ወበዓለ ዘአስተጋብኦ አመ ይወጽእ ዓመት በጊዜ አስተጋብእከ ኵሎ ተግባረከ እምውስተ ገራህትከ። ፲፯ ሠለስተ ጊዜያተ ይትረአይ ኵሉ ተባዕት በቅድሜየ አነ እግዚእ እግዚአብሔር። ፲፰ ወኢትሡዕ መሥዋዕትየ በብኁእ ደም ወኢይቢት ስብሕ ዘበዓልየ እስከ ሣኒታ። ፲፱ ቀዳሜ ፍሬ ገራውሂከ ታበውእ ሊተ እምዚአከ ወኢታብስል ጣዕዋ በሐሊበ እሙ። ፳ ወናሁ እፌኑ መልአክየ ወከመ ያብእከ ውስተ ምድር ዘአስተዳሎኩ ለከ። ፳፩ ዕቀብ ርእሰከ ስምዖ ወኢትእበዮ እስመ ኢየኅድገከ ወይሰመይ ስምየ በላዕሌከ። ፳፪ ወለእመሰ ሰማዕከ ቃልየ ወዐቀብከ ኵሎ ዘእቤለከ እጸልእ ጸላኢከ ወእፃረሮ ለዘይፃረረከ። ፳፫ ወየሐውር መልአክየ እንዘ ይመርሐከ ወያበውአከ ውስተ ምድረ አሞሬዎን ወኬጤዎን ወፌርዜዎን ወከናኔዎን ወጌርጌሴዎን ወኤዌዎን ወኢያቡሴዎን ወአፍኦሙ። ፳፬ ወኢትስግድ ለአማልክቲሆሙ ወኢታምልኮሙ፥ ወኢትግበር ከመ ምግባሪሆሙ ነሢተ ንሥቶሙ ወቀጥቅጦ ቀጥቀጥ ምሥዋዐቲሆሙ። ፳፭ ወአምልክ እግዚአብሔርሃ ፈጣሪከ ወእባርክ ኅብስተከ ወወይነከ ወማየከ ወአሴስል ዕበስ እምላዕሌከ። ፳፮ ወአልቦ መካን ዘኢይወልድ በውስተ ምድርከ ወኁልቈ እምዋዕሊከ እፌጽም ለከ። ፳፯ ወፍርሀተ እፌኑ ቦቱ ለዘይጸንዐከ ወይደነግፁ ኵሎሙ አሕዛብ ዘቦእከ ኅቤሆሙ ወእሬሲ ኵሎ ፀረከ ከመ ይጕየዩከ። ፳፰ ወእፌኑ ዘያደነግፆሙ ቅድሜከ ለአሞሬዎን ወታወጽኦሙ ለኬጤዎን ወለኤዌዎን ወለከናኔዎን። ፳፱ ወኢያወፅኦሙ በአሐቲ ዓመት ከመ ኢትይትኩን ምድር ዓፀ ወከመ ኢይብዙኅ ላዕሌከ አራዊተ ገዳም። ፴ በበንስቲት ወአውፅኦሙ እምኔከ እስከ ትትባዛኅ ወትወርሳ ለምድር። ፴፩ ወአሰፍሕ አድዋለከ እምባሕረ ኤርትራ እስከ ፍልስጤም ወእምገዳም እስከ ፈለገ ዐቢይ ፈልገ ኤፍራጥስ ወእሜጡ ውስተ እዴከ እለ ይነብሩ ውስተ ምድር ወአውፅኦሙ እምኔከ። ፴፪ ወኢታኅድሮሙ ወለአማልክቲሆሙ ኢትትአዘዝ። ፴፫ ወኢይንበሩ ውስተ ምድርከ ከመ ኢይግበሩከ ተአብስ ወለእመ አምላከ አማልክቲሆሙ እሙንቱ ይከውኑከ ዕቅፍተ። 
				ምዕራፍ ፳፬።
፩ ወይቤሎ እግዚአብሔር ለሙሴ ዕርግ አንተ ወአሮን ወናዳብ ወአብዩድ ወመላህቅተ ሕዝብ ሰብዓ እምእስራኤል ወይስግዱ ሊተ እምርኁቅ። ፪ ወቅረብ አንተ ባሕቲትከ ወእሙንቱሰ ኢይቅረቡ ወሕዝብሂ ኢይዕርጉ ምስሌሆሙ። ፫ ወቦአ ሙሴ ወአይድዐ ለሕዝብ ኵሎ ቃለ እግዚአብሔር ወጽድቆ ወአውሥኡ ኵሉ ሕዝብ በአሐዱ ቃል ወይቤሉ ኵሎ ቃለ ዘነበበ እግዚአብሔር ንገብር ወንሰምዕ። ፬ ወጸሐፈ ሙሴ ኵሎ ቃለ እግዚአብሔር ወተንሥአ በጽባሕ ወሐነጸ ምሥዋዐ ታሕተ ደብር በ፲ወ፪ አእባን በኁልቈ ፲ወ፪ ሕዝበ እስራኤል። ፭ ወፈነወ ወራዙቶሙ ለውሉደ እስራኤል ወአዕረጉ መሥዋዕተ መድኃኒት ለእግዚአብሔር አልሕምተ። ፮ ወነሥአ ሙሴ መንፈቀ ደሙ ወአንበረ ውስተ መቅለድ ወመንፈቀ ደሙ ከዐወ ላዕለ መሥዋዕት። ፯ ወነሥአ ሙሴ መጽሐፈ ሕግ ወአንበበ በዕዝነ ሕዝብ ወይቤሉ ኵሎ ዘነበበ እግዚአብሔር ንገብር ወንሰምዕ። ፰ ወነሥአ ሙሴ ደመ ወነዝኀ ላዕለ ሕዝብ ወይቤ ናሁ ደመ ሕግ ዘሐገገ ለክሙ እግዚአብሔር በእንተ ኵሉ ዝ ቃል። ፱ ወዐርጉ ሙሴ ወአሮን ወናዳብ ወአብዩድ ወሰብዓ ሊቃናተ እስራኤል። ፲ ወርእዩ መካነ ኅበ ይቀውም እግዚአብሔር አምላከ እስራኤል ወዘታሕተ እግሩ ከመ ግብረተ ግንፋል ዘሰንፔር ወከመ ርእየተ ጽንዐ ሰማይ ሶበ ሐወጸት። ፲፩ ወኅሩያኒሆሙ ለእስራኤል ዘአልቦ ዘይመስሎሙ አስተርአዩ በመካን ዘእግዚአብሔር ወበልዑ ወሰትዩ። ፲፪ ወኅሩያኒሆሙ ለእስራኤል ዘአልቦ ዘይመስሎሙ አስተርአዩ በመካን ዘእግዚአብሔር ወበልዑ ወሰትዩ። ፲፪ ወይቤሎ እግዚአብሔር ለሙሴ ዕርግ ኅቤየ ውስተ ደብር ወሀሉ ዝየ ወእሁበከ ሰሌዳተ ዘእብን ዘሕግ ወተዛዝ ዘጸሐኩ ወትሔግግ ሎሙ። ፲፫ ወይቤሎሙ ሙሴ ለሊቃናተ ሕዝብ ኢትትዋከቱ እስከ ንሠወጥ ኅቤክሙ፥ ወናሁ አሮን ወሆር ምስሌክሙ ወለእምኒ ዘቦ ነገር ይሑር ኅቤሆሙ። ፲፬ ወተንሥኡ ሙሴ ወኢያሱ ወዓርጉ ወስተ ደብረ እግዚአብሔር ወሠወረ ደብሮ ደመና። ፲፭ ወወረደ ሣርሁ ለእግዚአብሔር ውስተ ደብረ ሲና ወሠወሮ ደመና ሰዱሰ ዕለተ፥ ወበሳብዕት ዕለት ጸውዖ እግዚአብሔር ለሙሴ እማእከለ ደመና፤ ፲፮ ወአስተርአየ ሣርሁ ለእግዚአብሔር ለሙሴ እማእከለ ደመና፤ ፲፮ ወአስተርአየ ሣርሁ ለእግዚአብሔር ከመ ነደ እሳት ሶበ ያንበልብል ዲበ ከተማሁ ለደብር በቅድሜሆሙ ለውሉደ እስራኤል። ፲፯ ወቦአ ሙሴ ማእከለ ደመና ወዐርገ ውስተ ደብር ወነበር አርባዐ መዓልተ ወአርባዐ ሌሊተ። 
				ምዕራፍ ፳፭።
፩ ወነበቦ እግዚአብሔር ለሙሴ ወይቤሎ በሎሙ ለደቂቀ እስራኤል ንሥኡ ሊተ እምጥረትክሙ መባአ ዘሐለይክሙ በልብክሙ። ፪ ወዝንቱ ውእቱ መባእ ዘትነሥኡ እምኔሆሙ ወርቀ ወብሩረ ወብርተ። ፫ ወያክንተ ወኅብረ ከብድ ወለየ ክዑበ ወቢሦሰ ክዑበ ወጸጕረ ጠሊ። ፬ ወማእሰ በግዕ ሕሡየ ወማእሰኒ ዘሥርየቱ ኅብረ ያክንት ወዕፀ ኢይነቅዝ። ፭ ወቅብአ ለማኅቶ ወአፈዋተ ለተቀብኦ ወዕጣናተ ለማዕጠንት። ፮ ወአእባነ መረግድ ወአእባን ዘይትኄረው ለኤፉድ ወለሎግዮ። ፯ ወትገብር ሊተ መቅደሰ ወአኃድር በማእከሎሙ። ፰ ወትገብር ሊተ ኵሎ ዘአነ አርእየከ በውስተ ደርብ አርአያ ደብተራ ወአርአያ ንዋያ ለደብተራ፥ ወኵሎ ከማሁ ትገብር። ፱ ወግበር ታቦተ ዘመርጡል እምዕፅ ዘኢይነቅዝ ዘካዕበ እመት ወመንፈቀ እመት ኑኃ፥ እመት ወመንፈቀ እመት ራኅባ፥ እመት ወመንፈቀ እመት ቆማ። ፲ ወትቀፍላ ወርቀ ንጹሐ እምውሳጤሃኒ ወእምአፍኣሃኒ ትቀፍላ ወግበር ላዕሌሃ ቀጸላ ወርቅ ዘየዐውዳ። ፲፩ ወትዘብጥ ፅበነ አርባዕ ዘወርቅ ወታነብር ላዕለ አርባዕቱ ምስማካቲሃ፥ ፅበነ ክልኤቱ ውስተ ምስማክ አሐዱ፥ ወፅበነ ክልኤቱ ውስተ ዳግም ምስማክ። ፲፪ ወግበር ላቲ መፃውሪሃ እምዕፅ ዘኢይነቅዝ ወትቀፍሎሙ ወርቀ። ፲፫ ወታበውእ መፃውሪሃ ውስተ ውእቶን ፅበን አርባዕ ዘዲበ ምስማከ ዘታቦት መሳክሚሃ ለታቦት በዘይሰክምዋ ቦሙ። ፲፬ ወአፅባን ዘዲበ ታቦት ለይኩኑ ድንባዛቲሃ በዘይትዋደዱ ወዘኢያንቀለቅሉ። ፲፭ ወግበር ላቲ ተድባበ ዘወርቅ ንጹሕ ዘካዕበ እመት ወመፍነቀ እመት ኑኁ እመት ወመንፈቀ እመት ራኅቡ። ፲፮ ወግበር ላቲ ክልኤተ ኪሩቤነ ዘወርቅ ፍሕቆ ወትገብሮሙ እምክልኤቱ ምስማካቲሁ ለተድባብ። ፲፯ ወይትገበር አሐዱ ኪሩብ እምጽንፈ አሐዱ ምስማክ ወአሐዱ ኪሩብ እምጽንፈ ካልእ ምስማክ። ፲፰ ወግበር ክልኤሆሙ ኪሩባነ ላዕለ ክልኤሆሙ ምስማካት። ፲፱ ወይኩኑ ኪሩባን እንዘ ይረብቡ ክነፊሆሙ እመልዕልተ ተድባብ ወገጾሙ ይትናጸሩ በበይናቲሆሙ ወኅበ ተድባብ ይኩን ገጾሙ ለኪሩባን ወታነብር ተድባበ ዲበ ታቦት መልዕልቴሃ። ፳ ወውስተ ታቦት ትወዲ ትእዛዘ ዘአነ እሁበከ። ፳፩ ወእትኤመር ለከ በህየ ወእትና ገረከ እምላዕለ ተድባብ ማእከለ ክልኤቱ ኪሩባን እለ ሀለዉ ዲበ ታቦት ዘመርጡል ኵሎ ትእዛዘ ዘእኤዝዘከ ኅበ ውሉደ እስራኤል። ፳፪ ወገብር ማእደ እምዕፅ ዘኢይነቅዝ ኑኁ ካዕበ እመት ወራኅቡ እት ወቆሙ እመት ወመንፈቀ እመት። ፳፫ ወቅቀፍሎ ወርቀ ንጹሐ ወግበር ሎቱ ቀጸላ በዓውዱ ወግበር ግብረ ማእበል ዘወርቅ። ፳፬ ወግበር ከንፈረ መጠነ አርባዕቱ አፃብዕ በዓውዱ። ፳፭ ወግበር አርባዕተ አውቃፋተ ዘወርቅ ወአንብር ውስተ አርባዕቱ ማዕዝኒሁ ለማእድ። ፳፮ ወይኩኑ አውቃፋት መንገለ ከንፈሩ ለማእድ። ፳፯ ወይኩኑ አውቃፋቲሁ አብያተ ለመጻውሪሁ ዘያነሥኡ ማእደ። ፳፰ ወግበር መፃውሪሁ እምዕፅ ዘኢይነቅዝ ወትቀፍሎምሙ ንጹሐ ወርቀ ወቦሙ ይትገኅሥ ማእዱ። ፳፱ ወግበር አጽሕልቲሁ ወመጻብሒሁ ወመዳምሂሁ ወመዋጽሂሁ በዘቦቱ ታወጽሕ እምንጹሕ ወርቅ ግበሮሙ። ፴ ወአንብር ኅብስተ ዲበ ማእድ በቅድሜየ ዘልፈ። ፴፩ ወግበር ተቅዋመ ማኅቶት እምወርቅ ንጹሕ ፍሕቆ ለተቅዋመ ማኅቶት ዓምዳ ወአብራዒሃ ወመአኃዚሃ፥ ወክበበ ርእሳ ወጽጌያቲሃ እምኔሃ ይትገበሩ። ፴፪ ወስድስቱ አብራዕ እለ ይትገበራ በገቦሃ ለተቅዋመ ማኅቶት ሠላስ አብራዕ እምአሐዱ ፍናሃ፥ ወሠላስ አብራዕ እምፍናሃ ካልእ። ፴፫ ወሠለስቱ መአኃዚሁ እለ የኃብሩ ምስላኤ በአሐዱ ክበበ ርእሰ ጽጉይ ከማሁ ለሰብዓቲሆሙ አብራዕ እለ ይወጽኡ እምተቅዋመ ማኅቶት። ፴፬ ወእልተቅዋመ ማኅቶት መአኃዚሃ አርባዕቱ ወጽጌያቲሃ። ፴፭ ወክበብ መትሕተ ክልኤቱ አብራዕ ለሰብዓቱሂ አብራዕ እለ ይወጽኡ እምተቅዋመ ማኅቶት። ፴፮ ክበባኢትሆሙ ወአብራዒሆሙ እምኔሃ ይኩን ኵሎሙ ፍሕቆ እምአሐዱ ወርቅ ንጹሕ። ፴፯ ወትገብር መኅትዊሃ ሰብዓቱ ወያብርህ እምአሐዱ ገጽ። ፴፰ ወዘእምድኅሬሃ ወበዘያሤንዋ ወጽዋዓቲሃ ዘወርቅ መክሊተ ወርቅ ትገብራ። ፴፱ ወእላንተ ኵሎን ንዋያቲሃ ግበር በአርአያ ዘከመ አርአይኩከ በደብር።
				ምዕራፍ ፳፮።
፩ ወለደብተራ ግበር ላቲ ዐሠርተ አዕፃደ እምቢሦስ ዕፁፍ፥ ወእምኅብረ ያክንት ወእምኅብረ ከብድ፥ ወለይክዑድ ወኪሩቤነ ግበሩ፥ ወግብረ ምእናም ትገብርዎ። ፪ ወኑኁ ለአሐዱ ዓፀድ ዕሥራ ወሰመንቱ በእመት፥ ወራኅቡ አርባዕቱ በእመት ለአሐዱ ዐፀድ በመስፈርቱ ከማሁ ለይኩኑ። ፫ ወኅምስቱ አዕፃድ ይሳመኩ በበይናቲሆሙ። ፬ ወግበር ሎሙ ኅምሳ መማስጠ ዘኅብረ ያክንት ላዕለ ከንፈረ አሐዱ ዓፀድ እምአፍኣሃ። ፭ ወኅምሳ መማስጠ ግበር በጽንፈ ካልእ ዐፀድ፥ እምገጸ አፍኣ ገጾሙ እንዘ ይሳመኩ በበይናቲሆሙ። ፮ ወግበር ሐምሳ ኆፃዳተ ዘወርቅ ወደምር አዕፃዳተ አሐዱ ስምለ ካልኡ በኆፃዳት ወይኩኑ አሐደ ደብተራ። ፯ ወግበር ዐሠርተ ወአሐደ አዕፃደ ዘሠቅ ዘይከድኖ እምላዕሉ ለደብተራ። ፰ ወለለአሐዱ አሐዱ ሠቅ ኑኁ ሠላሳ በእመት ወራኅቡ ርብዕ በእመት ከመዝ አምጣኒሆሙ ለዐሠርቱ ወአሐዱ። ፱ ወደምር ሐምስተ ሠቃተ በበይናቲሆሙ ወሰብዓተ ሠቃተ ደምር በበይናቲሆሙ ወተዓፅፍ ሰብዓተ ሠቃተ መንገለ ገጸ ደብተራ ዐሠርተ። ፲ ወግበር ሐምሳ መማስጠ፥ ላዕለ ከንፈረ አሐዱ ሠቅ ወሐምሳ መማሰ ግብር ውሰ ከንፈረ ሠቅ ካልእ በዘትዴምር ቀዳማየ። ፲፩ ወግበር ሐምሳ ኆፃዳተ ዘብርት ወትዴምር መማስጠ በኆፃዳት ወታኅብር ሠቃተ ወይኩኑ አሐደ። ፲፪ ወታነብር ዘይፈደፍድ እምሠቅ ዲበ ደብተራ ዘተርፈ ወትከድን ከዋላ ደብተራ። ፲፫ እመት ዘይተፍ ሠቃተ ደብተራ እምገዳሚሃ ለደብተራ እምለፌ ወእመለፌ ይከድኖ። ፲፬ ወአግብር ማእሰ በግዕ ሕሡየ ዘስርየቱ ኅብረ ያክንት ዘይከድኖ ለሠቅ። ፲፭ ወአግብር አዕማደ ለደብተራ እምዕፅ ዘኢይነቅዝ፥ ዘዕሥራ በእመት ቆሙ ለአሐዱ ዓድም፣ ወራኅቡ እመት ወመንፈቀ እመት። ፲፮ ወመሳምክተ ሥረዊሁ ክልኤቱ ለአሐዱ ዓምድ እነ ይሳመክ ዓምድ። ለዓምድ ከማሁ ግበር ለኵሉ ዓምደ ደብተራ። ፲፯ ወአግብር ዕሥራ አዕማደ መንገለ አዜብ። ፲፰ ወግበር ሎሙ ምእማደ ዘብሩር አርባዐ ለዕሥራ አዕማድ ክልኤቱ ምእማዱ፥ ለአሐዱ ዓምድ ለክልኤሆሙ ገጻቲሁ። ፲፱ ወካልእ እምገጸ ሰሜን ዕሥራ አዕማደ። ፳ ወምእማዶሙ ዘይፀውሩ አዕማደ አርባዐ ዘብሩር ለለአሐዱ ዓምድ ክልኤቱ ምእማዱ እምክልኤሆሙ ገጻቲሁ፥ ፳፩ ወእምድኅር እምገጸ ደብተራ መንገለ ባሕር ግበር ሰብዓተ አዕማደ። ፳፪ ወክልኤተ አዕማደ ግበር ዓዲ ለመዓዝነ ደብተራ እምድኅር። ፳፫ ዕሩያነ ይኩኑ ወይድረጉ ፍጹመ እምታሕቱ እስከ ላዕሉ ወከማሁ ግበር ለክልኤሆሙ መዓዝን። ፳፬ ወይኩኑ አዕማድ ሰመንተ ወምእማዲሆሙ ዘብሩር ዐሠርቱ ወሰብዓቱ። ፳፭ ወለለአሐዱ ዓምድ ክልኤቱ ክልኤቱ ምዕማዱ እምክልኤሆሙ ገጻቲሁ፥ ፳፮ ወግበር መናሥግተ ለአዕማደ ደብተራ እምዕፅ ዘኢይነቅዝ። ፳፯ ሐምስቱ መናግሥት እምአሐዱ ገጽ፥ ወሐምስቱ መናግሥት ዘመንገለ ባሕር። ፳፰ ወግበር ለመንሠግ ዘማእከል ይዕዱ በማእከለ አዕማድ፥ እምጽንፍ ኅበ ጽንፍ። ፳፱ ወለለአዕማድኒ ወለመናሥግት ቅፍሎሙ ወርቀ ወግበር አውቃፋተ ዘወርቅ ዘይከውኑ አብያተ ለመናሥግት። ፴ ወግበር ለደብተራ በአርአያ ዘአርአይኩከ በደብር። ፴፩ ወግበር ላቲ መንጦላዕተ ዘኅብረ ያክንት ወኅብረ ከብድ ወለይ ክዑብ ወቢሦስ ፍቱል ወግበር በግብረ ምእናም ኪሩቤነ። ፴፪ ወግበር አርባዕተ አዕማደ እምዕፅ ዘኢይነቅዝ ወቅፍሎሙ ወርቀ ወአርእስቲሆሙ ወርቅ ወግበርሎሙ አርባዕተ ምእማደ ዘብሩር። ፴፫ ወአንብር መንጦላዕተ ዲበ አዕማድ ወአብእ ውስተ ውሣጢሁ ለመንጦላዕት ታቦተ ዘመርጡል፥ ወይፍልጥ መንጦላዕት ውሣጢተ ወቀሰፋየ ቤተ መቅደስ። ፴፬ ወይሤውር መንጦላዕት ታቦተ ዘመርጡል በቅድስተ ቅዱሳን። ፴፭ ወአንብሮ ለማእድ እምአፍኣሁ ለመንጦላዕት መንገለ መስዕ ወለተ ቅዋም አንብራ አንሳረ ማእድ በገጸ ደብተራ መንገለ አዜብ። ፴፮ ወግበር ላቲ መንጦላዕተ ዘይከድና ለኆኅተ ደብተራ እምያክንት ወኅብረ ከብድ ወለይ ክዑብ ወቢሦስ ክዑብ በብዑድ ግብረት። ፴፯ ወግበር ለመንጦላዕት ሐምስተ አዕማደ እምዕፅ ዘኢይነቅዝ ወቅፍሎሙ ወርቀ፥ ወአርእስቲሆሙኒ ወርቅ፥ ወግበር ሎሙ ሐምስተ አዕማደ ዘብርት።
				ምዕራፍ ፳፯።
፩ ወአግብር ምሥዋዐ ዘመሥዋዕት እምዕፅ ዘኢይነቅዝ፥ ዘሐስምቱ በእመት ኑኁ፥ ወሐምስቱ በእመት ራኅቡ፥ ርቡዐ ለይኩን ወሥልሰ በእመት ይኩን ቆሙ። ፪ ወግበር ሎት አቅርንተ ዲበ አርባዕቱ መዓዝኒሁ፥ ወእምነኢሁ ይፃኡ አቅርንቲሁ ወቅፍሎ ብርተ። ፫ ወግበር ሎቱ ቀጸላ፥ ወግበር ንዋያተ ለምሥዋዕ፥ ምግኅሣተ ወጻሕራተ ውደ እሳት ወመኆስሰ ሥጋ፥ ወመሳውድ እሳት ወኵሎ ግበር እምብርት። ፬ ወአግብር መጥበስቶ ለምሥዋዕ ስቅሱቀ ከመ መሥገርተ ዓሣ ዘብርት ወአግብር ሎቱ ለመጥበስት አርባዕተ ኅልቀታተ ዘብርት ውስተ አርባዕቱ መዓዝኒሁ። ፭ ወአንብሮ ለመጥበስት በቤተ መሥዋዕት ታሕተ፥ ወይኩን በመንፈቀ ቤተ መሥዋዕት። ፮ ወግበር አርባዕተ አውቃፋተ ዘብርት በአርባዕቱ መዓዝኒሁ ከመ ይኩኑ አብያተ ለመፃውሪሁ። ፯ ወግበር መፃውርተ እምዕፅ ዘኢይነቅዝ፥ ለቤተ ምሥዋዕ ወቅፍሎሙ ብርተ። ፰ ወአብእ መፃውሪሁ ውስተ አውቃፋት ዘላዕለ ገበዋተ ምሥዋዕ ከመ ያንሥኡ ቦሙ። ፱ ወፍሉገ ይኩን ሰሌዳሁ በከመ አርአይኩከ በደብር ከማሁ ግበር። ፲ ወግበር ላቲ ዓፀደ ለደብተራ መንገለ አዜብ እንተ የማን ወመንጦላዕቱ ለዓፀድ እምቢሦስ ዕፁፍ ወኑኁ ምእት በእመት እምአሐዱ ምስማክ። ፲፩ ወአዕ ማዲሁ ዕሥራ፥ ወምእማዲሆሙ ዕሥራ ዘብርት፥ ወኆፃዳቲሆሙ ወጥነፊሆሙ ለአዕማድ ዘብሩር። ፲፪ ከመዝ ግበር ለምስማከ ዘመንገለ ሰሜን ወመጦላዕቱ ምእት በእመት ኑኁ፥ ወአዕማዲሁ ዕሥራ ዘብሩር ወምእማዲሆሙ ዕሥራ ዘብርት፥ ወኆፃዳቲሆሙ ወጥነፊሆሙ ለአዕማድ ዘብሩር። ፲፫ ወለራኅበ ኅፀድ ዘገጸ ባሕር መንጦላዕቱ ሐምሳ በእመት፥ ወአዕማዲሁ ዐሠርቱ፥ ወምእማዲሆሙ ዐሠርቱ። ፲፬ ወዐሠርቱ ወሐምስቱ በእመት ኑኁ ለመንጦላዕት እምገጸ አሐዱ ምስማክ፥ ወአዕማዲሁ ሠለስቱ ወእማዲሆሙ ሠለስቱ። ፲፭ ወእምካልእ ምስማክ ዐሠርቱ ወሐምስቱ በእመት ኑኁ ለመጦላዕት አዕማዲሁ ሠለስቱ፥ ወምእማዲሆሙ ሠለስቱ። ፲፮ ወለአንቀጸ ዐፀድ መንጦላዕቱ ዕሥራ በእመት ኑኁ ዘያክንት ወኅብረ ከብድ ወለይ ክዑብ ወቢሦስ ክዑብ ወብዑደ ይኩን በግብረ መርፍእ አዕማዲሁ አርባዕቱ፥ ወምእማዲሆሙ አርባዕቱ። ፲፯ ወኵሉ አዕማደ ዓፀድ ዘዓውዱ ይትቀፈሉ ብሩረ ወአርእስቲሆሙኒ ብሩር ወምእማዲሆሙ ብርት። ፲፰ ወኑኁ ለዓፀድ ምእት በእመት፣ ወራኅቡ ሐምሳ በእመት ወቆሙ ሐምሳ በእመት እምቢሦስ ክዑብ፥ ወምእማዲሆሙ ብርት። ፲፱ ወኵሉ ንዋየ ደብተራ በኵሉ ግብሩ፥ ወመታግሪሁ ወመታክሊሁ፥ ወመታክለ ዓፀዱ ብርት። ፳ ወአንተ አዝዞሙ ለደቂቀ እስራኤል ይንሥኡ ቅብዐ ዘይት ዘቀዳሚ ቅስመት ንጹሐ ወውጉአ፥ ለብርሃን ከመ ያኅትዉ ማኅቶት በውስተ ደብተራ አፍኣ እመንጦላዕት ዘቅድመ ትእዛዝ። ፳፩ ወየኃትዉ አሮን ወደቂቁ እምሠርክ እስከ ነግህ፥ ቅድመ እግዚአብሔር ሕግ ለዝሉፉ ለትውልዶሙ እምደቂቀ እስራኤል። 
				ምዕራፍ ፳፰።
፩ ወአቅርቦ ኅቤከ ለአሮን እኁከ ወለደቂቁ ምስሌሁ እምደቂቀ እስራኤል ከመ ይሡዑ ሊተ አሮን ወናዳብ ወአብዩድ ወአልአዛር ወይታምር። ፪ ወግበር አራዘ ቅዱሳን ለአሮን ለክብር ወለሡራኄ። ፫ ወአንተ አይድዕ ለኵሉ ጠቢባነ ልብ ዘመላእኩ ላዕሌሆሙ መንፈሰ ጥበብ ወእሙንቱ ይግበሩ አራዘ ቅዱስ ለቤተ መቅደስ፥ በዘቦቱ ይቄድሱ ኪያየ። ፬ ወእሉ አልባስ ዘይገብሩ ኤፉድ ወሎግዮ ወጶዶሬ ወቢሦስ ዘቍጽሮ ወአክሊል ወድርማንቅ ዘሐቌ ወቅናታት። ፭ ወእሙንቱ ይንሥኡ ወርቀ ቀያክንተ ወኅብረ ከብድ፥ ወለየ ክዑበ ወቢሦሰ። ፮ ወይግበሩ ኤፉድ እምወርቅ፥ ወያክንት ወኅብረ ከብድ፥ ወለይ ወቢሦስ ፍቱል በግብረ መርፍእ፥ ወግብሩ ግብረ ምእናም ብዑድ። ፯ ወክልኤተ ይኩና መታክፊሁ እለ ይትላጸቃ በበይኖን አሐቲ ዲበ አሐቲ እምክልኤሆን ገጸ ግብረቶን። ፰ ወእንመተ ትብልያሁ ዘላዕሌሁ እምግብረቶን ድሙራተ ይኩና ዘወርቅ ወያክንት፥ ወኅቡረ ከብድ ወለይክዑድ ወቢሦስ ክዑብ። ፱ ወንሣእ ክልኤተ አእባን መረግድ ወግልፍ ላዕሌሆሙ አስማተ ደቂቀ እስራኤል። ፲ ስድስተ አስማተ ላዕለ አሐዱ እብን ወስድስተ አስማተ ላዕለ አሐዱ እብን በበአዝማዲሆሙ። ፲፩ ወግበር ግብረ ዘኪን ኅርወተ ዓይነ ማኅተም፥ ወበክልኤቱ አእባን ዘላዕሌሆሙ አስማተ ደቂቀ እስራኤል። ፲፪ መአኃዘ ወርቅ ትንብር በዓውዶሙ ወታነብሮሙ ለክልኤቱ አእባን  ላዕለ መትከፈ ኤፉድ፥ ተዝካረ በእንቲኣሆሙ። ፲፫ ወይነሥእ አሮን አስማቲሆሙ በቅድመ እግዚአብሔር ላዕለ ክልኤቱ መታክፍቲሁ ለአዘክሮቶሙ ወግበር አራዊተ ምድር እምወርቅ ንጹሕ። ፲፬ ወአግብር ክልኤተ ስናስለ እምወርቅ ንጹሕ ድሙረ ግብረ ጽፉረ ወአንብር ሰናስለ ዲበ አራዊተ ምድር። ፲፭ ወግበር ሎግዮ ዘፍትሕ በግብረ ምእናም፥ በሐሳበ ኤፉድ ግበር በወርቅ ወበያክንት ወበኅብረ ከብድ ወለይ ክዑብ ወቢሦስ ክዑብ። ፲፮ ወትገብሮ ርቡዐ ወውጡሐ ወይኩን ዓጽፍ ዘእመት ኑኁ ወእመት ራኅቡ። ፲፯ ወአንብር ላዕሌሁ አእባነ በአርባዕቱ ፆታ፥ አሐዱ ፆታ ዘእብን ይትገበር ዘሰርድዮን ወዘጳዝዮን ወዘመረግድ። ፲፰ ወካልእ ፆታ ዘእብን ከመ ፍሕም ወሰንፔር ወኢያሰጲድ። ፲፱ ወሣልስ ፆታ ዘለግርዮን ወአካጥስ፥ ወአሜቴስጢኖስ። ፳ ወራብዕ ፆታ ዘእብን ዘኅብረ ወርቅ ወቢረሌ፥ ወሦም ወይኩን ልቡጠ በወርቅ ወእሱረ በወርቅ በበፆታሁ። ፳፩ ወአእባኒሁ ይትገበሩ በአስማቲሆሙ ለዐሠርቱ ወክልኤቱ ሕዝበ እስራኤል ወይትገለፉ ከመ ግልፈተ ዓይነ ማኅተም ለለስሞሙ ለዐሠርቱ ወክልኤቱ ሕዝበ እስራኤል። ፳፪ ወገብር ስናስለ ለሎግዮ ዘጽፍሮ ወጽፍሮሁኒ ከመ ዘርዜቅ ዘወርቅ ንጹሕ። ፳፫ ወግበር ክልኤተ ኅልቀታተ ወርቅ፥ ወታነብሮሙ ለክልኤቱ ኅልቀታት ላዕለ ክልኤቱ ጽነፊሁ ለሎግዮ። ፳፬ ወታነብሮሙ ለክልኤቱ ጽፍሮ ወርቅ ላዕለ ክልኤቱ ኅልቀታት ዘጽንፈ ሎግዮ። ፳፭ ወለክልኤቱ ጽነፊሁ ታነብር ክልኤተ ጽፍሮ ላዕለ ክልኤቱ ክበበ ጥውዮ፥ ወታነብሮ ላዕለ መተክፈ ኤፉድ መንገለ ገጹ በማኅበርቱ። ፳፮ ወግበር ክልኤተ ሕልቀታተ ወርቅ፥ ወታነብሮሙ ላዕለ ክልኤቱ ጽነፊሁ ለሎግዮ ኅበ ከንፈሩ፥ ኅበ ዘያኃልፍ ኤፉድ እንተ ውስጥ። ፳፯ ወግበር ክልኤተ ኅልቀታተ ወርቅ ወታነብሮሙ ላዕለ ክልኤቱ መታክፈ ኤፉድ፥ ኅበ ይትረአይ መንገለ ገጹ በማኅበርቱ መልዕልቴሁ ለእንመተ ኤፉድ። ፳፰ ወያስተእኅዝዎ ለሎግዮ እምኅልቀታቲሁ ኅበ ኅልቀታተ ኤፉድ በፈትለ ያክንት፥ ከመ ይኩን ላዕለ እንመተ ኤፉድ ወኢያንጦልል ሎግዮ እምኤፉድ። ፳፱ ወይንሣእ አሮን አስማተ ደቂቀ እስራኤል መልዕልተ እንግድዓሁ ለሎግዮ ዘፍትሕ በበዊኦቱ ውስተ መቅደስ ከመ ያዘክሮሙ ቅድመ እግዚአብሔር ዘልፈ። ፴ ወታነብር ኀብ ሎግዮ ዘፍትሕ መብርሄያተ ወማኅተማተ ወይኩኑ ላዕለ ልበ አሮን ሶበ ይበውእ ቤተ መቅደስ ቅድመ እግዚአብሔር ያብእ ፍትሖሙ ለውሉደ እስራኤል ዲበ እንግድዓድሁ ዘልፈ። ፴፩ ወግበር ጶዴሬ ዘኵለንታሁ በያክንት። ፴፪ ወአፈ መልበስቱ እምኔሁ ይኩን ማእከለ በዓውዱ እብግብረ ምእናም፥ ወድማሬሁ እንሞ እምኔሁ ከመ ኢይተብተክ። ፴፫ ወግበር እመልዕልቴሁ በዓውዱ መትሕተ መልበስቱ ከመ ፍርያተ ሮማን ዘያክንት ወኅብረ ከብድ ወለይ ክዑብ ወቢሦስ ክዑብ፥ ወጸናጽላተ ወርቅ በማእከለ ሮማን፥ ወሮማን ማእከለ ጸናጽል ወርቅ መልዕልተ ጶዴሬ እንተ ዓውድ ወይከውን ላዕለ አሮን ለተልእኮ። ፴፬ ወይግበር አሮን ሶበ ይሠውዕ በቃል ዘይሰማዕ እንዘ ይበውእ ቤተ መቅደስ ቅድመ እግዚአብሔር። ፴፭ ወእንዘሂ ይወጽእ ከማሁ ከመ ኢይሙት። ፴፮ ወግበር ቈጽለ ወርቅ ረቃቀ እምወርቅ ንጹሕ ወትገብር ላዕሌሃ አርአያ ማኅተም ቅዱስ ለእግዚአብሔ። ፴፯ ወታነብራ ዲበ ዘኅብረ ያክንት ፍትሎ ወታነብራ ዲበ አክሊል መንገለ ፍጽሙ፥ ወትኩን ውስተ ፍጽሙ ለአሮን። ፴፰ ወይንሣእ አሮን ኃጢአተ ቅድሳት ዘቀደሱ ውሉደ እስራኤል እምኵሉ ሀብተ ቅድሳቶሙ ወይኩን ውስተ ፍጽሙ ለአሮን ከመ ይኩን ሎሙ ሥጥወ ለእግዚአብሔር። ፴፱ ወትገብር አራዘ እምቢሦስ ወአክሊለ ዘቢሦስ ወቅናተ ዘኅብረ ግብረቱ። ፵ ወለደቂቀ አሮን ትገብር ሎሙ አልባሰ ዘቢሦስ፥ ወቅናታተ ወቆብዓተ ወይኩን ለክብር ወለአንክሮ። ፵፩ ወአግብር ሎሙ ድርማንቀ ዘአጌ ከመ ይሠውሮሙ ኃፍረቶሙ ወኅበ ይከድና እምሐቌ እስከ መናቅዕ ለይኩና። ፵፪ ወታለብሶ ለአሮን እኁከ ወለደ ቂቁሂ ምስሌሁ ወቅብኦሙ ወአጽሕዶሙ እደዊሆሙ ወእገሪሆሙ ወቀድሶሙ ከመ ይሡዑ ሊተ። ፵፫ ወከማሁ ለይልብሰኡ አሮን ወደቂቁ ሶበ ይበውኡ ውስተ ደብተራ ዘመርጡል ሶበ ይቀርቡ ይሡዑ ኅበ ምሥዋዐ ቤተ መቅደስ። ፵፬ ወኢያምጽኡ ላዕሌሆሙ ኃጢአተ ወኢይሙት ሕግ ዘለዓለም ውእቱ ሎቱ ወለዘርኡ እምድኅሬሁ። 
				ምዕራፍ ፳፱።
፩ ወዝ ውእቱ ዘትገብር ሎሙ አመ ትቄድሶሙ ከመ ይትለአኩኒ ንሣእ አሐደ ላሕመ እምአልሕምት ወአባግዐ ንጹሐነ ክልኤተ። ፪ ወኅብስተ ናእት ልውሰ ብቅብዕ ወጸራይቀ ናእት ዘበቅብዕ ዘሥንዳሌ እምሥርናይ ትገብሮን። ፫ ወታነብሮን ዲበ መሶበ ወታቄርቦን በመሶብ ወለላሕም ወለክልኤቱ አባግዕ። ፬ ወለአሮን ወለደቂቁ ታቀርቦሙ ኅበ ኆኅተ ደብተራ ዘመርጡል ወታሐጽቦሙ እብማይ። ፭ ወነሢአከ አልባሲሁ አልብሶ ለአሮን እኁከ፥ ልብሰ ቢሦስ ወጶዴሬ ወኤፉደ ወሎግዮ፥ ወታጸንዖ በሰናስሊሃ። ፮ ወታነብር አክሊለ ዲበ ርእሱ፥ ወታነብር ቀጸላ ዘወርቅ ዲበ አክሊሉ። ፯ ወትነሥእ እምቅብዕ ዘባረከ ወትክዑ ዲበ ርእሱ ወትቀብዖ። ፰ ወለደቂቁኒ ታቀርቦሙ ወታለብሶሙ አልባሲሆሙ ወታቀንቶሙ ቅናታቲሆሙ። ፱ ወትወዲ ዲቤሆሙ ቅብዐ ወይከውኑኒ ሠዋዕተ ሊተ ለዓለም ወትፌጽም እዴሁ ለአሮን ወእደወ ደቂቁ። ፲ ወታቀርብ ላሕመ ኅበ ኆኅተ ደብተራ ዘመርጡል ወያነብሩ አሮን ወደቂቁ እደዊሆሙ ዲበ ርእሰ ላሕም ለቅድመ እግዚአብሔር በኅበ ኆኅተ ደብተራ ዘመርጡል። ፲፩ ወተሐርዶ ለላሕም በቅድመ እግዚአብሔር ኅበ ኆኅተ ደብተራ ዘመርጡል። ፲፪ ወትነሥእ እምደመ ላሕም ወትወዲ ዲበ አቅርንተ ምሥዋዕ ዘቤተ መቅደስ በአጽባዕትከ ወዘተርፈ ኵሉ ደሞ ትክዑ ጥቃ ቤተ መቅደስ። ፲፫ ወትነሥእ ኵሎ ስብሐ ከርሡ፥ ወከብዶ እንተ ትንእስ ወክልኤተ ኵልያቶ፥ ወስብሐ ዘላዕሌሆን ወታነብር ውስተ ምሥዋዕ። ፲፬ ወሥጋ ላሕም ወማእሶ ወጸፍዖ፥ ታውዒ እበሳት፥ አውጺአከ አፍኣ እምትዕይንት እስመ ዘኃጢአት ውእቱ። ፲፭ ወትነሥእ አሐዱ በግዕ ወያነብሩ አሮን ወደቂቁ እደዊሆሙ ላዕለ ርእሰ በግዕ። ፲፮ ወተሐርዶ ለውእቱ በግዕ ወትነሥእ ደሞ ወትክዑ ላዕለ ምሥዋ፥ ወውስተ ኵሉ ዓውዱ ትነሰንስ። ፲፯ ወትጠብሖ በበመሌሊቱ ወተሐፅብ ንዋየ ውስጡ ወእገሪሁ ወታነብር ኅበ ዘሌለይከ። ፲፰ ወታዓርግ ኵሉ በግዖ ላዕለ ምሥዋዕ ቍርባን ውእቱ ለእግዚአብሔር። ፲፱ ወትነሥእ ካልአ በግዐ ወያነብሩ አሮን ወደቂቁ እደዊሆሙ ላዕለ ርእሱ። ፳ ወሕርዶ ወንሣእ እምደሙ፥ ወአንብር ዲበ ከተማ ዕዝኑ ለአሮን እንተ የማን፥ ወዲበ ከተማ አጽባዕተ እዴሁ ዘየማን፥ ወዲበ ከተማ አጽባዕተ እገሩ ዘየማን ወዴብ ከተማ ዕዘኒሆሙ ለደቂቀ አሮን ዘየማን፥ ወዲበ ከተማ አፃብዐ እደዊሆሙ ዘየማን ወዲበ ከተማ አጻብዐ እፈሪሆሙ ዘየማን፥ ፳፩ ወትነሥእ እምደም፥ ወእመሥዋዕት፥ ወእምቅብዕ ቡሩክ፥ ወትነሰንስ ላዕለ አሮን ወላዕለ አልባሲሁ፥ ወእምድኅሬሁ ላዕለ ደቂቁ ወላዕለ አልባሲሆሙ ወይትቄደስ ውእቱ ወዓራዙ ወደቂቁ ወዓራዞሙ ምስሌሆሙ። ፳፪ ወደሞ ለውእቱ በግዕ ትክዑ ውስተ ቤተ መቅደስ በዓውዱ ወትነሥእ እምውእቱ በግዕ ስብሐ ዘይገለብብ ከርሦ ወከብዶ ወክልኤተ ኵልያቶ ወስብሐ ዘላዕሌሆን። ፳፫ ወትነሥእ አገዳሁ ዘየማን፥ እስመ በእንተ ዝንቱ ይትፌጸም፥ ወኅብስተ አሐተ ወጸሪቀ አሐተ እምውስተ መሶብ ዘውስቴቱ ንቡር ኵሉ ዘሴሙ ቅድመ እግዚአብሔር። ፳፬ ወታነብር ኵሎ ዘውስተ እዴሁ ለአሮን፥ ወውስተ እድወ ደቂቁ ወትፈልጦ ፍልጣነ በቅድመ እግዚአብሔር ፳፭ ወትትሜጠዎ እምእደዊሆሙ ወታነብር ዲበ ምሥዋዕ ለመዓዛ ሠናይ በቅድመ እግዚአብሔር መሥዋዕት ውእቱ ለእግዚአብሔር። ፳፮ ወትነሥእ ተላዖ ለበግዕ ዘፍጻሜ ለአሮን፥ ወትፈልጦ ፍልጣነ በቅድመ እግዚአብሔር ወይኩን ለከ ክፍለ እምኔሁ። ፳፯ ወመዝራእቶኒ ትፈልጥ በከመ ፈለጥከ በግዐ ፍጻሜ እምኅበ አሮን፣ ወእምኅበ ደቂቁ። ፳፰ ወይኩኖሙ ለአሮን ወለደቂቁ፥ ሕገ ዘለዓለም በኅበ ውሉደ እስራኤል እስመ ፍልጣን፥ ውእቱ ዝ። ፳፱ ወፍልጣነ ይኩን በኅበ ውሉደ እስራኤል እምዝብሐት ዘይዘብሑ ለፍርቃኖሙ ፍልጣን ለእግዚአብሔር። ፴ ወልብሰ ቅድሳቱ ለአሮን ለይኩን ለውሉዱ እምድኅሬሁ፥ ከመ ይትቀብዑ ቦቱ ወከመ ይፈጽሙ እደዊሆሙ፡ ፴፩ ወሰቡዐ ዕለተ ለይልበሶ ካህን ዘህየንቴሁ እምደቂቁ፥ ወይበውእ ውስተ ደብተራ ዘመርጡል፥ ከመ ይሥሰየም በቅድሳት። ፴፪ ወበግዐ ዘፍጻሜ ትነሥእ ወታበስል ሥጋሁ በመካን ቅዱስ። ፴፫ ወይበልዑ አሮን ወደቂቁ ሥጋ በግዕ ወኅብስተ ዘውስተ መሶብ በኅበ ኆኅተ ደብተራ ዘመርጡል። ፴፬ ይብልዕዋ በኅበ ተቀደሰ በህየ ከመ ይፈጽሙ እደዊሆሙ ለተቀድሶቶሙ ወወልደ ባዕድ ኢይብልዖ እስመ ቅዱስ ውእቱ። ፴፭ ወለእመ ተርፈ እምሥጋ መሥዋዕት ዘፍጻሜ ወኅብስተኒ እስከ ደግ ደግ ታውዕዮ በእሳት ለዘተርፈ ወኢይትባላዕ እስመ ቅዱስ ውእቱ። ፴፮ ወግበር ለአሮን ወለደቂቁ ከመዝ ኵሎ ዘከመ አዘዝኩከ ሰቡዐ ዕለተ ከመ ትፈጽም እደዊሆሙ። ፴፯ ወላሕመ ዘእንበይነ ኃጢአት ትገብር ለለዕለቱ በዘቦቱ ታነጽሕ ምሥዋዐ ሶበ ትቄድስ ቦቱ። ፴፰ ወትቀብዖ ሰብዐ ዕለተ ወታነጽሖ ለምሥዋዕ ወትቄድሶ ወይኩን ምሥዋዒከ ቅዱሰ ቅዱሳን ወኵሉ ዘለከፎ ለውእቱ ምሥዋዕ ለይትቀደስ። ፴፱ ወዝ ውእቱ ዘይትገበር ለመሥዋዕት ዘዘልፍ፥ አባግዐ ንጹሐነ እለ አሐቲ ዓመቶሙ ክልኤተ ለለዕለቱ። ፵ ወአሐደ በግዐ ትገብር በጽባሕ፥ ወአሐደ ፍና ሠርክ፥ ወዓሥራታ ለኢፍ ሥንዳሌ ልፉጽ በቅብፅ ወልቱም በራብዕታ ለኢን ወሞጻሕተ ወይን ራብዕታ ለኢን ለአሐዱ በግዕ። ፵፩ ወለካልእኒ በግዕ ዘትገብሮ ፍና ሠርክ በእሕሳበ መሥዋዕትከ ዘነግህ ትገብሮ። ፵፪ ወከማሁ ሞጻሕቶኖ ትግብሮ ለመዓዛ ሠናይ፥ መሥዋዕት ውእቱ ለእግዚአብሔር ዘወትር ለትውልድክሙ ኅበ ኆኅተ ደብተራ ዘመርጡል በቅድመ እግዚአብሔር በዘእትኤመር ለከ በህየ ከመ እንብብከ። ፵፫ ወእኤዝዞሙ በህየ ለውሉደ እስራኤል ወእትቄደስ በክብርየ። ፵፬ ወኢቀድሳ ለደብተራ መርጡል ወለምሥዋዒሃ ወእቄድሶሙ ለአሮን ወለደቂቁ ከመ ይሡዑ ሊተ። ፵፭ ወአኅድር ማእከሌሆሙ ለውሉደ እስራኤል ወእከውኖሙ እምላኮሙ ፵፮ ወየአምሩ ከመ አነ ውእቱ እግዚአብሔር አምላኮሙ ዘውጻእክዎሙ እምድረ ግብጽ ከመ እሰመይ በላዕሌሆሙ ወእከውኖሙ አምላኮሙ።
				ምዕራፍ ፴።
፩ ወግበር ሊተ ምሥዋዐ ዘዕጣን እምዕፅ ዘኢይነቅዝ ዘእመት ኑኁ ወእመት ራኅቡ፥ ርቡዐ ግበሮ ወካዕበ እመት ቆሙ፥ ወእምኔሁ ይትገበሩ አቀርንቲሁ። ፪ ወትቀፍሎ ወርቀ ንጹሐ ምድሮ ወዓውደ አረፍቱ ወአቅርንቲሁ ወግበር ሎቱ ቀጸላ ዘወርቅ። ፫ ወግበር ሎቱ ክልኤተ አውቃፋተ ወርቅ መትሕተ ቀጸላሁ ላዕለ ክልኤቱ ፍናሁ ወትገብር ላዕለ ክልኤቱ ገበዋቲሁ። ፬ ወይኩኑ አብያተ ለመፃውሪሁ ከመ ያንሥኡ ቦሙ ኪያሁ። ፭ ወግበር መፃውርተ እምዕፅ ዘኢይነቅዝ ወቅፍሎሙ ወርቀ። ፮ ወታነብሮ ቅድመ መንጦላዕት ዘሀሎ ዲበ ታቦት ዘመርጡል በዘእትኤመር ለከ በህየ። ፯ ወይዕጥን በውስቴቱ አሮን ዕጣነ ዘቅታሬ ድቁቀ በበነግህ። ፰ ወሶበ ይገብር መኃትወ በሠርክ ይዕጥን በውስቴቱ ዘዘልፍ በቅድመ እግዚአብሔር በትውልድክሙ። ፱ ወኢትደመሩ ውስቴቱ ዕጣነ ዘካልእ ቅታሬሁ፥ ወመሥዋዕተ ወሞጻሕተ ኢታውጽሑ ዲቤሁ። ፲ ወይትመሐለል አሮን በአቅርንቲሁ ለለዓመት ምዕረ ወይነሥእ እምደም ዘያነጽሕ ኃጢአተ ምዕረ ለለዓመት፥ ወይገብር ከመ ያንጽሕ ትውልዶሙ ወቅዱሰ ቅዱሳን ውእቱ ለእግዚአብሔር። ፲ ወነበቦ እግዚአብሔር ለሙሴ፥ ወይቤሎ ለእመ ነሣእከ ሕሊናሆሙ ለውሉደ እስራኤል ከመ ትኈልቆሙ ለየሀብ አሐዱ አሐዱ ቤዛ ነፍሱ ለእግዚአብሔር። ፲፪ ወኢይምጻእ ላዕሌሆሙ ድቀት፥ አመ ትኌልቆሙ። ፲፫ ወዝ ውእቱ ዘይሁቡ ኵሎሙ እለ የሐውሩ ከመ ይትኈለቁ መንፈቃ ለሰቅል በሰቅል ቅዱስ ዕሥራ አቦሊ ሰቅለ ወመንፈቃ ለሰቅል ቍርባኑ ለእግዚአብሔር። ፲፬ ወኵሉ ዘየሐውር ከመ ይትኈለቍ ዘእምዕሥራ ክራማቲሁ ወፈድፋደ፤ ፲፭ ባዕል ኢይወስክ፥ ወነዳይ ኢያንትግ እመንፈቃ ለሰቅል እለ ያበውኡ ቍርባኖሙ ለእግዚአብሔር ቤዛ ነፍሶሙ። ፲፮ ወትነሥእ ብሩረ ዘአብኡ ቍርባኖሙ ውሉደ እስራኤል ወትሁቦ ለምግባረ ደብተራ ዘመርጡል ወይኩኖሙ ተዝካሮሙ ቅድመ እግዚአብሔር ቤዛ ነፍሶሙ። ፲፯ ወነበቦ እግዚአብሔር ለሙሴ ወይቤሎ ግበር መቅለደ ዘብርት ወመንበሩሂ ዘብርት። ፲፰ ወታነብሮ ማእከለ ደብተራ ዘመርጡል ወማእከለ ምሥዋዕ ወትሠውጥ ውስቴቱ ማየ። ፲፱ ወይትሐፀቡ አሮን ወደቂቁ እምውስቴቱ እደዊሆሙ ወእገሪሆሙ፥ ሶበ ይበውኡ ውስተ ደብተራ መርጡል ከመ ይሡዑ። ፳ ወሶበ የዓርጉ ይሡዑ መሥዋዕተ ለእግዚአብሔር ይትሐፀቡ እደዊሆሙ ወእገሪሆሙ ከመ ኢይሙት። ፳፩ ወይኩኖሙ ሕግ ለዘለዓለም ሎሙ ወለውሉዶሙ እምድኅሬሆሙ። ፳፪ ወነበቦ እግዚአብሔር ለሙሴ ወይቤሎ አንተ ንሣእ አፈዋተ ጽጌ ዘከርቤ ቅድወ ሐምስተ ምእተ ሰቅለ። ፳፫ ወቀናንሞ ቅድወ በመንፈቁ ለቀዳሚ ክልኤተ ምእተ ወሐምሳ፥ ወቀጺመተ ቅድወ ክልኤተ ምእተ ወሐምሳ። ፳፬ ወአበሜ ሐምስተ ምእተ በሰቅል ቅዱስ፥ ወቅብዐ ዘይት በመስፈርተ ኢን። ፳፭ ወገበር ቅብዐ ቅዱሰ ጽዑጠ ዘጸዓጢ። ፳፮ ወትቀብዖ እምኔሁ ለደብተራ ዘመርጡል፥ ወለታቦተ መርጡል። ፳፯ ወማእደ ወኵሎ ንዋዮ፥ ወለተ ቅዋመ ማኅቶት ወለኵሉ ንዋያ፥ ወለምሥዋዕኒ ዘዕጣን። ፳፰ ወለምሥዋዕ ዘመሥዋዕት ወለኵሉ ንዋዩ፥ ወለምቅለድ ምስለ መንበሩ። ፳፱ ወትዌድሶሙ ወይከውን ቅዱሳነ ወዘኪያሆሙ ለከፈ ለይትቀደስ። ፴ ወለአሮን ወለደቂቁ ቅብዖሙ ወቀደሶሙ ከመ ይሡዑ ሊተ። ፴፩ ወበሎሙ ለውሉደ እስራኤል ዝ ቅብዕ ዘይትቀብዑ ቅዱሰ ለይኩን ማእከሌክሙ ለትውልድክሙ። ፴፪ ወባዕድ ሰብእ ኢይትቀባእ እምኔሁ ወከመ አምሳሊሁ ኢትገብሩ ለክሙ ከማሁ እስመ ቅዱስ ውእቱ ዝ ቅብዕ አመ ትገብርዎ። ፴፫ ወዘወሀበ እምኔሁ ለባዕድ ዘመድ ለይሠሮ እምሕዝብ። ፴፬ ወይቤሎ እግዚአብሔር ለሙሴ ንሣእ ለከ አፈዋተ ማየ ልብን ወቀንአተ ቅድወ ወስኂነ ዘያንጸብርቅ ወኵሉ ዕሩየ ለይኩን ድልወቱ። ፴፭ ወግበርዎ ዕጣነ ኪያሁ ግብረ ዕጣን ቅድወ ወግብረ ንጹሐ ወቅዱሰ ግበር። ፴፮ ወተሐርጽ እምኔሁ ድቁቀ ወታነብሮ ቅድመ ደብተራ ዘመርጡል በዘቦቱ እትኤመር ለከ እምህየ ወቅዱሰ ቅዱሳን ለይኩንክሙ ዝ ዕጣን። ፴፯ ወበዝ ግብረት ኢትግበሩ አርአያ ዝ ዕጣን ኅሩመ ለይኩንክሙ ዝንቱ ወቅዱሰ ለእግዚአብሔር። ፴፰ ወዘአግበረ እምኔሁ ከመ ያጼንዎ ለይስማን እምሕዝቡ።
				ምዕራፍ ፴፩።
፩ ወነበቦ እግዚአብሔር ለሙሴ ወይቤሎ ናሁ ተሰመይኩ በስሙ ለባስልኤል ወልደ ኡሪ፥ ወልደ ሑር ዘእምነገደ ይሁዳ። ፪ ወመላእክዎ መንፈስ ቅዱስ ወጥበበ ወአእምሮ ወእቁም በኵሉ ምግባር ከመ የሐሊ። ፫ ወይኩን ሊቀ ጸረብት፥ ወከመ ይግበር ወርቀ ወብሩረ ወብርተ ወኅብረ ያክንት ወኅብረ ከብድ ወለይክዑብ ወቢሦስ ክዑብ። ፬ ወግብረ እብንሂ ዘይትገበር ውስተ ምግባር ወዘይጸርብ እምዕፅ ከመ ይግበር እምኵሉ ግበር። ፭ ወአነ ወሀብኩ ኤልያብሃ ወልደ አክሴምክ ዘእምነገደ ዳን። ፮ ወለኵሉ ጠቢበ ልብ ወሀብኩ አእምሮ ወይግበሮ ኵሉ ዘአዘዝኩከ። ፯ ደብተራ ዘመርጡል ወታቦተ ዘኅርመት ወምሕዋፀ ዘላዕሌሃ ወንዋያ ለደብተራ። ፰ ወምሥዋዐ ዘዕጣን ወተቅዋመ ማኅቶት ንጽሕት ወኵሉ ንዋያ ወማእደ ወኵሎ ንዋዮ ወምሥዋዐ ዘመሥዋዕት ወኵሉ ንዋያቲሁ ወማእከከ ወመንበሮ። ፱ ወአልባሲሁኒ ዘክብሩ ለአሮን ወአልባሰ ደቂቁ በዘቦቱ ይገብሩ ሊተ ግብረ። ፲ ወቅብዐ ዘይትቀብዑ ወዕጣነ ዘየዓጥኑ ለመቅደስ ወኵሎ ዘአዘዝኩከ ይግበሩ። ፲፩ ወነበቦ እግዚአብሔር ለሙሴ ወይቤሎ አንተ አዝዞሙ ለደቂቀ እስራኤል። ፲፪ ወበሎሙ ዑቁ ከመ ትዕቀቡ ሰንበትየ እስመ ትእምርት ውእቱ በኅቤየ ወበኀቤክሙኒ ወበትውልድክሙ ከመ ታእምሩ ከመ አነ ውእቱ እግዚአብሔር ዘእቄድሰክሙ። ፲፫ ወዕቀቡ ሰንበትየ እስመ ቅድስት ይእቲ ለክሙ ወዘአርኰሳ ሞተ ለይሙት። ፲፬ ወኵሉ ዘይገብር ባቲ ግብረ ለትሠሮ ይእቲ ነፍስ እምሕዝባ። ፲፭ ወእዱሰ ዕለተ ተገበር ግብረከ፥ ወሳብዕት ዕለት ሰንበት ዕረፍት ወቅድስት ለእግዚአብሔር ወኵሉ ዘይገብር ግብረ በዕለተ ሰንበት ሞተ እስዊት ለይሙት። ፲፮ ወይዕቀቡ ደቂቀ እስራኤል ሰንበተ ከመ ይግበሩ በትውልዶሙ። ፲፯ ሥርዓት ይእቲ ለዓለም ሊተ ወለደቂቀ እስራኤል ተአምር ውእቱ ዘለዓለም እስመ፥ በሰዱስ ዕለት ገብረ እግዚአብሔር ሰማየ ወምድረ ወበሳብዕት ዕለት ፈጸመ ወአዕረፈ። ፲፰ ወሶበ ፈጸመ ተናግሮ ምስሌሁ በደብረ ሲና ወሀቦ ለሙሴ ክልኤተ ጽላተ ዘትእዛዝ ጽላት፥ ዘእብን ጽሑፋት በአጽባዕተ እግዚአብሔር። 
				ምዕራፍ ፴፪።
፩ ወሶበ ርእዩ ሕዝብ ከመ ጐንደየ ሙሴ ወሪደ እምደብር ትንሥኡ ላዕለ አሮን ወይቤልዎ ግበር ለነ አማልክተ እለ የሐውሩ ቅድሜነ፥ እስመ ዝኩ ብእሲ ሙሴ ዘአውጽአነ እምድረ ግብጽ ኢነአምር ምንተ ኮነ። ፪ ወይቤሎሙ አሮን ንሥኡ ሠርጐ ወርቅ ዘውስተ አዕዛነ አንስትያክሙ ወአዋልዲክሙ ወአምጽኡ ኅቤየ። ፫ ወነሥኡ ኵሉ ሕዝብ ሠርጐ ወርቅ ዘውስተ አዕዛነ አንስትያሆሙ ወአምጽኡ ኅበ አሮን። ፬ ወተመጠወ እምእደዊሆሙ ወመሰሎ በምስል፥ ወገብሮ ላሕመ ዘስብኮ ወይቤሎሙ እሉ እሙንቱ አማልክቲከ እስራኤል ዘአውጽኡከ እምድረ ግብጽ። ፭ ወሶበ ርእየ አሮን ነደቀ ምሥዋዐ አንሳሮ ወአዖደ እንደ ይብል በዓለ እግዚእ ጌሠም። ፮ ጌሠም አሮን በሣኒታ ወአዕረገ መሥዋዕተ ወአብአ ቍርባነ ዘመሥዋዕተ ፍርቃን ወነበሩ ሕዝብ ይበልዑ ወይሰትዩ ወተንሥኡ ይዝፍኑ ወይትዋነዩ። ፯ ወነበቦ እግዚአብሔር ለሙሴ ወይቤሎ ሑር ወአፍጥን ወሪደ እምዝየ፥ እስመ አበሱ ሕዝብከ ዘአውሳእከ እምድረ ግብጽ። ፰ ወወጽኡ እምፍኖት ዘአዘዝክዎሙ ወገብሩ ላሕመ ወሰገዱ፥ ወሦዑ ሎቱ ወይቤሉ፥ እሉ እሙንቱ አማልክቲከ እስራኤል ዘአውጽኡከ እምድረ ግብጽ። ፱ ወይቤሎ እግዚአብሔር ለሙሴ፥ ርኢኩ ዘንተ ሕዝብ፥ ወናሁ ዝንቱ ሕዝብ ግዙፈ ክሣድ። ፲ ወይእዜኒ ኅድገኒ እስጥይሙ በመዓትየ ወእሠይመከ ላዕለ ሕዝብ ክቡድ ወዓቢይ። ፲፩ ወሰአለ ሙሴ ቅድመ አምላኩ ወይቤ ለምንት እግዚኦ ዓመተ ትትመዓዕ ላዕለ ሕዝብከ ዘአውጻእከ እምድረ ግብጽ በኃይል ስኑዕ ወበመዝራዕት ልዑል ወዓቢይ። ፲፪ ከመ ኢይበሉ ግብጽ በእኩይ አውጽኦሙ ከመ ይቅትሎሙ በውስተ አዳብር ወከመ ያጥፍኦሙ እምድር፥ አቍርር መዓተከ ዘተማዕከ ወመሐሬኩን ላዕለ እከዮሙ ለሕዝብከ። ፲፫ ተዘከር አብርሃምሃ ወይስሐቅሃ ወያዕቆብሃ አግብርቲከ ዘመሐልከ ሎሙ በርእስከ፥ ወትቤሎሙ ብዙኅ አብዝኆ ብዙኅ፥ ወኵሎ ዘንተ እሁብ ለዘርእክሙ ወይመልክዋ ለዓለም። ፲፬ ወሠረየ እግዚአብሐኢር በእንተ እኪት ዘይቤ ይግበር ላዕለ ሕዝብ። ፲፭ ወተመይጠ ሙሴ ወወረደ እምደብር ወክልኤ ጽላት ዘትእዛዝ ዘውስተ እደዊሁ ጽላት ዘእብን ወጽሑፋት እንተ ክልኤቱ ገበዋቲሆን እንተ ለፌኒ ወእንተ ለፌኒ። ፲፮ ወግብረቶን ግብረተ እግዚእ፥ ወጽሕፈቶን ጽሕፈተ እግዚአብሔር ውእቱ ወግሉፋት ላዕለ ጽላት። ፲፯ ወሰሚዖ ሆሤዕ ቃለ ሕዝብ እንዘ ይጸርሑ ይቤሎ ለሙሴ ድምፀ ጸባዒት ውስተ ትእይንት። ፲፰ ወይቤሎ ሙሴ ኢኮነ ዝንቱ ድምፅ ዘመላእክተእል ይትኄየሉ ወኢኮነ ድምፀ መላእክት ዘፀብዕ አላ ድምፀ መልእክቱ ለወይን እሰምዕ አንሰ። ፲፱ ወሶበ ቀርበ ሙሴ ኅበ ትእይንት ርእዮ ለውእቱ ላሕም ወተውኔት ወተምዐ ወገደፎን እምውስተ እደዊሁ ለእልክቱ ክልኤ ጽላት ወቀጥቀጦን በታሕተ ደብር። ፳ ወነሥኦ ለውእቱ ላሕም ዘገብሩ ወአውዓዮ በእሳት ወሐረፆ ወአድቀቆ ወዘረዎ ውስተ ማይ ወአስተዮሙ ኪያሁ ለደቂቀ እስራኤል። ፳፩ ወይቤሎ ሙሴ ለአሮን ምንተ ረሰይከ ዘንተ ሕዝበ ከመ ታምጽእ ላዕሌሆሙ ኃጢአተ ዓቢየ። ፳፪ ወይቤሎ አሮን ለሙሴ ኢትትመዓዕ እግዚኦ ላዕሌየ ለሊከ ተአምር ግእዞሙ ለእሉ ሕዝብ። ፳፫ ወሶበ ይቤሉኒ ግበር ለነ አማልክተ እለ የሐውሩ ቅድሜነ እስመ ዝንቱ ሙሴ ዘአውጽአነ እምድረ ግብጽ ኢነአምር ምንተ ኮነ። ፳፬ ወእቤሎሙ ዘቦ እምኔክሙ ወርቅ አምጽኡ ወአምጽኡ ወወሀቡኒ ወወረውክዎ ውስተ እሳት፥ ወወጽአ ዝንቱ ላሕም። ፳፭ ወሶበ ርእየ ሙሴ ከመ ዓለዉ ሕዝብ እስመ አዕለዎሙ አሮን፥ ወኮኑ ሰሐቀ ለጸላእቶሙ። ፳፮ ወቆመ ቅድመ ትእይንት ወይቤ ዘኃረዮ እግዚአብሔር ይምጻእ ኅቤየ ወተጋብኡ ኅቤሁ ኵሉ ደቂቀ ሌዊ። ፳፯ ወይቤሎሙ ከመዝ ይቤ እግዚአብሔር አምላከ እስራኤል አሐዱ አሐዱ ይፁር ሰይፎ ወሑር ወዕግቱ እምአንቀጽ እስከ አንቀጸ ትእይንት፥ ወአሐዱ አሐዱ ይቅትል እኅዋሁ፥ ወአሐዱ አሐዱ ይቅትል ካልኦ ወአሐዱ አሐዱ ይቅትል ዘቅሩቡ። ፳፰ ወገብሩ ደኢቀ ሌዊ በከመ ይቤሎሙ ሙሴ ወወድቀ እምሕዝብ ይእተ አሚረ ሠላሳ ምእት ብእሲ። ፳፱ ወይቤሎሙ ሙሴ አንፈስክምዎ ዮም ለእግዚአብሔር በእደዊክሙ አሐዱ አሐዱ እምኔክሙ በወልዱ ወበእኁሁ ከመ ትትወሀብ ለክሙ በረከት። ፴ ወኮነ በሣኒታ ይቤሎሙ ሙሴ ለሕዝብ አንትሙ ጌገይክሙ ጌጋየ ዓቢይ፥ ወይእዜኒ አዐርግ ኅበ እግዚአብሔር ከመ አስተሥሪ ለክሙ ኅጢአተክሙ። ፴፩ ወገብአ ሙሴ ኅበ እግዚአብሔር ወይቤ፥ እስእለከ እግዚኦ፥ ናሁ አበሱ እሉ ሕዝብ አበሳ ዓቢየ ወገብሩ ሎሙ አማልክተ ዘወርቅ። ፴፪ ወይእዜኒ እመ ተኅድግ ሎሙ ዘንተ ኃጢአተ ኅድግ፥ ወእመ አኮሰ ደምስስ ኪያየ እመጽሐፍከ ዘጸሐፍከኒ። ፴፫ ወይቤሎ እግዚአብሔር ለሙሴለዝንቱ ዘአበሰ በቅድሜየ እደመስሶ እመጽሐፍየ። ፴፬ ወይእዜኒ ሑር ወምርሖሙ ለሕዝብየ ውስተ መካን ዘእቤለከ፥ ወናሁ መልአክየ የሐውር ቅድመ ገጽከ፥ ወአመ ዕለተ እዋሕዮሙ አገብእ ላዕሌሆሙ ኃጢአቶሙ። ፴፭ ወቀተለ እግዚአብሄር እምሕዝብ በእንተ ዘገብሩ ላሕመ ዘገብረ ሎሙ አሮን።
				ምዕራፍ ፴፫።
፩ ወይቤሎ እግዚአብሔር ለሙሴ ሑር ወዕርግ እምዝየ አንተ ወሕዝብ ወአውሳእከ እምድረ ግብጽ ውስተ ምድር ዘመሐልኩ ለአብርሃም ወለይስሐቅ ወለያዕቆብ እንዘ እብል ለዘርእክሙ እሁባ። ፪ ወእፌንዎ ለመልአክየ ቅድመኢከ ወያወጽኦሙ ለከናኔዎን ወለአሞሬዎን ወለኬጤዎን ወለፌርዜዎን ወለጌርሴዎን፥ ወለኤዌዎን፥ ወለኢያቡሴዎን። ፫ ወኢያበውአከ ውስተ ምድር እንተ ትውኅዝ ሐሊበ ወመዓረ ወኢየዓርግ ምስሌከ በእንተ ሕዝብከ እለ ያገዝፉ ክሣዶሙ ከመ ኢያኅልቆሙ በፍኖት። ፬ ወሶበ ሰምዑ ሕዝብ ዘንተ እንገረ እኩየ ለሀዉ ላህ ዓቢየ። ፭ ወይቤሎ እግዚአብሔር ለሙሴ በሎሙ አንትሙሰ ህዝብ ዘያገዝፍ ክሣዶ አንትሙ ዑቁ ካልእተ መቅሠፍተ ኢያምጽእ ላዕሌክሙ፥ ወአጠፍአክሙ ወይእዜኒ አሰስሉ አልባሰ ክብርክሙ ወሠርጐክሙ ወአርእየክሙ ዘእሬስየክሙ። ፮ ወአሰሰሉ ደቂቀ እስራኤል ሠርጓቲሆሙ ወአልባሲሆሙ በደብረ ኮሬብ። ፯ ወነሥአ ሙሴ ሐይመቶ ወተከለ አፍኣ ርኁቅ እምትእይንት ወተሰምየት ደብተራ ዘመርጡል ወኮእን ኵሉ ዘየኅሥሦ ለእግዚአብሔር የሐውር ኅበ ይእቲ ደብተራ ዘአፍኣ እምትእይንት። ፰ ወሶበ የሐውር ሙሴ ይባእ ውስተ ይእቲ ዘአፍኣ እምትእይንት ይቀውም ኵሉ ሕዝብ ወይኔጽር አሐዱ አሐዱ ኀብ ኆኅተ ደብተራ ወይሬእይዎ ለሙሴ ሶበ የሐውር እስከ ይበውእ ውስተ ደብተራ። ፱ ወእምከመ ቦአ ሙሴ ውስተ ደብተራ ይወርድ ዓምድ ዘደመና እንዘ ይቀውም ኅበ ኆኅተ ደብተራ ወይትናገሮ እግዚአብሐኢር ለሙሴ። ፲ ወይሬእዮ ኵሉ ሕዝብ ለውእቱ ዓምድ ዘደመና እንዘ ይቀውም ኅበ ኆኅተ ደብተራ ወይትናገር እግዚአብሔር ምስለ ሙሴ ወቀዊሞሙ ኵሉ ሕዝብ ኅበ ኆኅተ ደብተራሆሙ ይሰግዱ። ፲፩ ወይትናገሮ እግዚአብሔር ለሙሴ ገጸ በገጽ ከመ ይትናገር ብእሲ ምስለ ዓርኩ ወይገብእ እስተ ትእይንት ወጽሙድሰ ሆሤዕ ወልደ ነዌ ወሬዛ ውእቱ ወኢይወጽእ እምትእይንት። ፲፪ ወይቤሎ ሙሴ ለእግዚአብሔር ናሁ ትቤለኒ ሰዶ ለዝንቱ ሕዝብ፥ ወባሕቱ ኢነገርከኒ ዘትፌኑ ምስሌየ ወለሊከ ትቤለኒ፥ ኪያከ አእመርኩ እምኵሉ ወረከብከ ሞገሰ በኅቤየ። ፲፫ ወለእመሰኬ ረከብኩ ሞገሰ በኅቤከ አስተርእየኒ ገሃደ ሊተ ወአእምር ወእርአይከ ከመ ይኩነኒ ረኪበ ሞገስ በቅድሜከ ዮም ወከመ አእምር ከመ ሕዝብከ ውእቱ ዝንቱ ሕዝብ ዓቢይ። ፲፬ ወይቤሎ እግዚአብሔር አነ አሐውር ቅድሜከ ወአዐርፈከ። ፲፭ ወይቤሎ ሙሴ ለእግዚአብሔር እመ አንተ ለሊከ ኢተሐውር ምስሌነ ወኢታወጽአነ እምዝየ በምንት ይትዓወቅ ከመ አማን ረከብኩ ሞገሰ በቅድሜከ አነኒ ወሕዝብከኒ ዘእንበለ ሶበ ሖርከ ምስሌነ። ፲፮ ወንከርብ አነኒ ወሕዝብከኒ በኅበ ኵሉ አሕዛብ ዘሀሎ ውስተ ኵሉ ምድር። ፲፯ ወይቤሎ እግዚአብሔር ለሙሴ ዘንተኒ ነገረ ዘትቤለኒ እገብር ለከ፥ ወረከብከ ሞገሰ በቅድሜየ ወአአምረከ እምኵሉ። ፲፰ ወይቤሎ ሙሴ ለእግዚአብሔር አርእየኒኬ ስብሐቲከ። ፲፱ ወይቤሎ እግዚአብሔር ለሙሴ አነ አኃልፍ ቅዴከ በስብሐትየ ወእጼውዕ ስመ እግዚአብሔር በቅድሜከ ወእምሕሮ ለዘመሐርክዎ ወእሣሃሎ ለዘተሣሃልክዎ። ፳ ወይቤሎ እግዚአብሔር ለሙሴ ርእዮተ ገጽየሰ እስመ አልቦ ዘይሬኢ ገጽየ ወየሐዩ። ፳፩ ወይቤሎ እግዚአብሔር ለሙሴ ናሁ መካን ኅቤየ ሀሎ ወትቀውም ውስተ ኰኵሕ እስከ የኃፍል ስብሐትየ። ፳፪ ወአነብረከ ውስተ ስቍረተ ኰኵሕ ወእከድን እዴየ በላዕሌከ፥ እስከ አኃልፍ። ፳፫ ወአሴስል እዴየ ወይእተ ጊዜ ትሬኢ ድኅሬየ ወገጽየሰ ኢያስተርኢ ለከ። 
				ምዕራፍ ፴፬።
፩ ወይቤሎ እግዚአብሐኢር ለሙሴ ቀር ለከ ክልኤተ ጽላተ ዘእብን በከመ ቀዳምያት ወዕርግ ኅቤየ ውስተ ደብር ዝክተ ነገረ ዘሀሎ ውስተ ቀዳምያት ጽላት ዘቀጥቀጥኮን። ፪ ወኩን ድልወ ለነግህ ወተዓርግ ውስተ ደብረ ሲና ወቁም ህየ ላዕለ ርእሰ ደብር። ፫ ወአልቦ ዘየዓርግ ምስሌከ፥ ወአልቦ ዘይሄሉ ውስተ ኵሉ ደብሩ ወአባግዕኒ ወአልሕምትኒ ኢይትረዐዩ ቅሩቦ ለውእቱ ደብር። ፬ ወወቀረ ሙሴ ክልኤ ጽላተ ዘእብን በከመ ቀዳምያት ወነሥአ እበዴሁ እልክተ ክልኤ ጽላተ ዘእብን ወጌሠ በስባሕ፥ ወዓርገ ሙሴ ውስተ ደብረ ሲና በከመ አዘዞ እግዚአብሔር። ፭ ወወረደ እግዚአብሔር በደመና ወቆመ ህየ ወጸውዐ በስመ እግዚአብሔር። ፮ ወኀለፈ እግዚእ ቅድመ ገጹ፥ ወስምየሰ እግዚእ እግዚአብሔር መሐሪ ወመስተሣህል፥ ርኁቀ መዓት ወብዙኅ ምሕረት ወጻድቀ። ፯ ዘየዓቅብ ለጽድቅ ወይገብር ምሕረተ ለአእላፍ ወዘያሴስል ዓመፃ ወጌጋየ ወኃጢአተ ወለመአብሰስ ኢያነጾሖ ዘያገብእ ኃጢአተ አበው ላዕለ ውሉድ ወላዕለ ውሉደ ውሉድ እስከ ሣልስ ወራብዕ ትውልድ። ፰ ወጐጕዐ ሙሴ ወደነነ ውስተ ምድር ወሰገደ ለእግዚአብሔር። ፱ ወይቤሎ ሙሴ ለእግዚአብሐኢር ለእመ ረከብኩ ሞገስ በቅድሜከ ይሑር እግዚእየ ምስሌየ፥ እስመ ዝንቱ ሕዝብ ጽኑዕ ክሣድ ውእቱ ወተሣሃል ኃጣውኦ ወአበሳሁ ለሕዝብከ፥ ወንከውን ለከ። ፲ ወይቤሎ እግዚአብሔር ለሙሴ ናሁ አነ እሠይም ለከ ኪዳነ በቅድመ ኵሉ ሕዝብከ ወእገብር ለከ ዓቢያተ ወክቡራተ ዘኢኮነ ከማሁ ውስተ ኵሉ አሕዛብ ወውስተ ኵሉ ምድር፥ ወይሬኢ ኵሉ ሕዝብ እለ ውስቴቶሙ ሀሎከ ግብሮ ለእግዚአብሔር እስመ መድምም ውእቱ ዘአነ እገብር ለከ። ፲፩ ወዑቅ አንተ ባሕቱ ኵሉ ዘአነ እኤዝዘከ ወናሁ አነ ወአወጽኦሙ እምቅድመ ገጽክሙ ለከናኔዎን ወለአሞሬዎን ወለኬጤዎን፥ ወለፌርዜዎን፥ ወለኤዌዎን ወለኢያቡሴዎን። ፲፪ ወዑቅ እንከ ርእሰከ፥ ከመ ኢትትመሐል ስምለ እልክቱ ሰብእ እለ ይትርፉ ውስተ ይእቲ ምድር እንተ ውስቴታ ትበውኡ ከመ ኢይኩን ጌጋይ ላዕሌክሙ። ፲፫ ወምሥዋዓቲሆሙን ንሥቱ ወምስላቲሆሙ ስብሩ ወአእዋሞሙ ግዝሙ ወግልፎ አማልክቲሆሙ አውዕዩ በእሳት። ፲፬ ከመ ኢትስግዱ ለካልእ አምላክ፥ እስመ እግዚአብሐኢር ቀናኢ ስሙ ወእግዚአብሔር ቀናኢ ውእቱ። ፲፭ ዮጊ ትትማሐሉ ስምለ እለ ይነብሩ ውስተ ይእቲ ምድር ወትዜምዉ ድኅረ አማልክቲሆሙ ወትሠውዑ ለአማልክቲሆሙ ወይጼዉዑከ ወትባልዕ እመሥዋዕቶሙ። ፲፮ ወትነሥእ እምአዋልዲሆሙ ለደቂቅከ ወአዋልዲከ ትሁብ ለደቂቆሙ፥ ወያዜምዋሆሙ ለደቂቅከ ድኅረ አማልክቲሆሙ። ፲፯ ወአማልክተ ዘብኮ ኢትግበር ለከ። ፲፰ ወሕገ ናእት ዕቀብ፥ ሰብዐ መዋዕለ ብላዕ ናዕተ በከመ አዘዝኩከ በዘመኑ በወርኀ ሚያዝያ፥ እስመ በወርኀ ሚያዝያ ወሳእከ እምድረ ግብጽ ፲፱ ወኵሉ ተባዕት ዘይፈትሕ ማኅፀነ ሊተ ውእቱ በኵሩ ለላሕም ወበኵሩ ለበግዕ፥ ወበኵሩ ለአድግ። ፳ ወለበኵረ አድግሰ ትቤዝዎ በበግዕ፥ ወእመሰ ኢቤዘውካሁ ሤጦ ትሁብ ወኵሎ በኵረ ውሉደከ ትቤዙ ወኢታስተርኢ ቅድሜየ ዕራቀከ። ፳፩ ሰዱሰ መዋዕለ ትገብር ግብረከ፥ ወበሳብዕት ዕለት ተዓርፍ ወታዐርፍ ዘርአ ወዓፂደ። ፳፪ ወበዓለ ሰንበት ትገብር ሊተ፥ አመ ይቀድሙ ዓፂደ ሥርናይ፥ ወበዓለ ምኵራብ። ፳፫ ሠለስተ ጊዜያት ማእከለ ዓመት ያስተርኢ ኵሉ ተባዕትከ ቅድመ ታቦተ እግዚአብሔር አምላከ እስራኤል። ፳፬ ወአመ አወጽኦሙ ለአሕዛብ፥ እምቅድመ ገጽከ እሰፍሖን ለአድዋሊከ ወአልቦ ዘይፈትዋ መኑሂ ለምድርከ ወሶበ ተዓርግ ሠለስተ ጊዜያተ በዓመት ታስተርኢ ቅድመ እግዚአብሔር አምላክከ። ፳፭ ወኢትዝባሕ ላዕለ ደም ብኁእ መሥዋዕትየ ወኢይቢት ለነግህ መሥዋዕተ በዓል ዘፋሲካ። ፳፮ ቀዳሜ እክለ ምድርከ ትወስድ ቤተ እግዚአብሔር አምላኩ ወኢታብስል በግዐ እንዘ ይጠቡ ሐሊበ እሙ። ፳፯ ወይቤሎ እግዚአብሔር ለሙሴ ጸሐፍ ለከ ዘንተ ነገረ፥ እስመ በዝንቱ ነገር አቀውም ለከ ኪዳነ ለእስራኤል። ፳፰ ወነበረ ምሱኤ ቅድመ እግዚአብሔር አርባዐ መዓልተ ወአርባዐ ሌሊተ ኢበልዐ እክለ፥ ወኢሰትየ ማየ፣ ወጸእሕፈ እግዚአብሔር ውስተ ጽላት ዘንተ ነገረ ዐሠርተ ቃላተ። ፳፱ ወሶበ ወረደ ሙሴ እምደብረ ሲና ወሀለዋ ክልኤቲ ጽላት ውስተ እደዊሁ ወእንዘ ይወርድ እምደብር ኢያእመረ፥ ከመ ትሰብሐ ኅብረ ገጹ፥ እንዘ ይትናገር ምስለ እግዚአብሔር። ፴ ወሶበ ርእይዎ አሮን ወኵሉ ደቂቀ እስራኤል ለሙሴ ከመ ተሰብሐ ርእየተ ኅብረ ገጹ ፈርሁ ቀሪቦቶ። ፴፩ ወጸውዖሙ ሙሴ ወገብኡ ኅቤሁ አሮን ወኵሉ መኳንንተ ትእይንት ወተናገሮሙ ሙሴ። ፴፪ ወእምድኅረ ዝንቱ ቀርቡ ኅቤሁ ኵሉ ደቂቀ እስራኤል ወአዘዞሙ ኵሎ ዘተናገሮ እግዚአብሔር በደብረ ሲና። ፴፫ ወሶበ አኅለቀ ተናግሮቶሙ ወደየ ላዕለ ገጹ ግልባቤ በዘይሤውር ገጾ። ፴፬ ወሶበ የሐውር ሙሴ ቅድመ እግዚአብሔር ከመ ይትናገሮ ያሴስል ግልባኤሁ እስከ ይወጽእ ለደቂቀ እስራኤል ኵሎ ዘአዘዘ እግዚአብሔር። ፴፭ ወርእዩ ደቂቀ እስራኤል ከመ ተሰብሐ ገጹ ለሙሴ ወከመ ወደየ ግልባኤ በዘይሤውር ገጾ እንዘ ይወጽእ ከመ ይትናገሮሙ። 
				ምዕራፍ ፴፭።
፩ ወአስተጋብኦሙ ሙሴ ለኵሉ ማኅበረ ደቂቁ እስራኤል ወይቤሎሙ ዝንቱ ውእቱ ነገር ዘይቤ እግዚአብሔር ከመ ትግበርዎ። ፪ ሰዱሰ መዋዕለ ትገብሩ ግብረክሙ ወበሳብዕት ዕለት ታዕርፉ ቅድስት ሰንበት ዕረፍቱ ለእግዚአብሔር ኵሉ ዘይገብር ባቲ ግብረ ለይሙት። ፫ ወኢታንድዱ እሳተ በውስተ ኵሉ ማኅደርክሙ በዕለተ ሰንበትየ። ፬ ወይቤሎሙ ሙሴ ለኵሉ ማኅበረ ደቂቀ እስራኤል እንዘ ይብል ዝንቱ ውእቱ ቃል ዘአዘዘ እግዚአብሔር እንዘ ይብል። ፭ ንሥኡ እምኔሆሙ መባአ ለእግዚአብሔር ኵሎ ዘሐለየ ልቦሙ ያምጽኡ እምቀዳሚ ንዋዮሙ እምወርቅ ወእምብሩር ወእምብርት። ፮ ወያክንት ወኅብረ ከብድ ወለይክዑብ ወቢሦስ ፍቱል ወጸጕረ ጠሊ። ፯ ወማእሰ በግዕ ግቡረ መሐን ወመሐነ መጸጺት ወዕፀ ዘኢይነቅዝ። ፰ ወቅብዓ ለማኅቶት ወአፈዋተ ለተቀብዖ ወዕጣናተ ለማዕጠንት። ፱ ወአእባነ መረግድ ወአእባን ዘይትኄረው ለኤፉድ ወለሎግዮ። ፲ ወኵሎሙ ጠቢባነ ልብ ዘውስቴትክሙ ይምጽኡ ወይግበሩ ኵሎ ዘአዘዘ እግዚአብሔር። ፲፩ ደብተራ ወሠቃቲሃ፥ ወመክደና ወኆፃዳቲሃ ወአዕማዲሃ፥ ወመናሥግቲሆን። ፲፪ ወታቦተ ዘመርጡል ወመፃውሪሃ፥ ወተድባበ ወመንጦላዕተ ዘምሥዋር። ፲፫ ወአዕማዲሃ ወምእማዲሆን ወማእደ፥ ወመፃውርቲሁ። ፲፬ ወኵሎ ንዋያቲሁ ወተቅዋመ ማኅቶት። ፲፭ ወኵሎ ንዋያ ወመኀትዊሃ፥ ወቅብዐ ማኅቶት። ፲፮ ወምሥዋዐ ዘዕጣን ወመፅሳውርቲሁ ወቅብዐ ዘይትቀብዑ ወዕጣነ ዘየዓጥኑ ወመክደነ ኆኅት ዘደብተራ። ፲፯ ወምሥዋዐ ዘመሥዋዕት ወሰቅሰቀ ዘብርት ዘሎቱ መፃውርቲሁ ወኵሎን ንዋያቲሁ ወማእከከ ንዋያቲሁ ወማእከከ ምስለ መንበሩ። ፲፰ ወመንጦላዕተ ዓፀድ ወአዕማዲሁ ወምእማዲሆን ወመክድነ አንቀጸ ዓፀድ ወአውታሪሆን። ፲፱ ወአላብሲሁ ለአሮን ካህን ወአልባሰ ደቂቁ ዘክህነቶሙ ወአልባሰ በዘይገብሩ በውስተ መቅደስ። ፳ ወወጽኡ ኵሉ ማኅበሮሙ ለደቂቀ እስራኤል እምኀበ ሙሴ። ፳፩ ወአምጽአ አሐዱ አሐዱ በከመ ሐለየ በልቡ ወበከመ ፈቀደ በነፍሱ አምጽአ ግብረ ደብተራ ዘመርጡል፥ ወለኵሉ መፍቅዳ ወለኵሉ አልባስ ዘመቅደስ። ፳፪ ወአምጽኡ እደው ዘእምኅበ አንስትኒ ዘከመ ፈቀደ ልቦን ማኅተማተ ወአውጻበ ወኅልቀታተ ወሐብላታተ ወአውቃፈ፥ ወኵሎ ሠርጐ ዘወርቅ። ፳፫ ወኵሉ አምጽኡ ወርቀ መባአ ለእግዚአብሔር ወኵሉ ብእሲ ዘረከበ ያክንተ፥ ወኅብረ ከብድ፥ ወለየ ክዑበ ወቢሦሰ ክዑበ ወጸጕረ ጠሊ፥ ወማእሰ በግዕ ግቡረ መሐን ወማእሰኒ ዘሥርየቱ ኅብረ ያክንት። ፳፬ ወአብአ ኵሉ ዘበጽዐ ብጽዐተ ብሩረ ወብርተ መባአ ለእግዚአብሔር ወእምኅበ ተረክበ ዕፅ ዘኢይነቅዝ ለኵሉ ምግባረ መፍቅዳ ለደብተራ አምጽኡ። ፳፭ ወብእሲትኒ እንተ ትክል ፈቲለ ወእደዊሃ አምጽአት ፈትለ ዘያክንት፥ ወኅብረ ከብድ፥ ወለይ ወቢሦስ። ፳፮ ወኵሎን አስንት እለ ሐለያ በልቦን፥ ወበጥበብ ፈተላሁ ለጸጕረ ጠሊ። ፳፯ ወመላእክትኒ አምጽኡ አእባነ መረግድ፥ ወአእባነ ዘይትኄረው ለኤፉድ ዘላዕለ መትከፍት ወለሎግዮ። ፳፰ ወቅብዐ ማኅቶት ወቅብዐ ዘይትቀብዑ ወዕጣነ ዘየዓጥኑ። ፳፱ ወኵሉ ብእሲ ወብእሲት ዘፈቀደ ልቦሙ ከመ ያብኡ ወይግበሩ ኵሎ ግብረ ዘአዘዞ እግዚአብሔር ለሙሴ አምጽኡ ደቂቅ እስራኤል መባአ ለእግዚዓብሔር። ፴ ወይቤሎ ሙሴ ለደቂቀ እስራኤል፥ ናሁ ጸውዖ እግዚአብሔር በስሙ ለባስልኤል ወልደ ኡሪ ወልደ ሑር ዘእምነገደ ይሁዳ። ፴፩ ወመልአ መንፈሰ እግዚአብሔር ወጥበበ ወልቡና፥ ወአእምሮ ከመ ይኩን ሊቀ ላዕለ ኵሉ ጸብረት። ፴፪ ወርቀኒ ወብሩረኒ ወብርተኒ። ፴፫ ወይግበር ኪነ ዕንቍኒ ወዕፀኒ ወይገብር ኵሎ ግብረ በጥበብ ወይምሀር። ፴፬ ወወደየ ውስተ ልቡ ሎቱኒ ወለኤልያብ ወልደ እክሴምክ ዘእምነገደ ዳን። ፴፭ ወመልኦሙ ጥበበ ልብ፥ ከመ ያእምሩ ገቢረ ኵሎ ምግባረ መቅደስ፥ ዘይትአነም ከመ ይእንሙ በያክንት፥ ወበኅብረ ከብድ፥ ወበለይ ክዑብ ወቢሦስ ወከመ ይግበሩ ኵሎ ግብረ ጽርበት ዘዘዚአሁ።
				ምዕራፍ ፴፮።
፩ ወግበሩ ባስልኤል ወኤልያብ ወኵሎሙ ጠቢባነ ልብ፥ እለ ተውህበ ሎሙ ጥበብ፥ ወአእምሮ ከመ ይግበሩ ኵሎ ግብረ መቅደስ ዘይትፈቀድ ኵሎ ዘአዘዘ እግዚአብሔር ለሙሴ። ፪ ወጸውዖሙ ሙሴ ለባስልኤል ወለኤልያብ ወለኵሎሙ እለ ቦሙ ጥበብ ዘወሀቦሙ እግዚአብሔር አእምሮ ውስተ ልቦሙ ወለኵሎሙ እለ በፈቃደ ልቦሙ ይገብሩ ከመ ይግበሩ ወከመ ይሑሩ ውስተ ዝንቱ ግብር ከመ ይፈጽምዎ። ፫ ወነሥኡ እቅድመ ሙሴ መባአ ዘረብኡ ደቂቀ እስራኤል ለኵሉ ምግባረ መቅደስ ከመ ይግበሩ ወእሙንቱሂ ይትዌከፉ ዓዲ ዘያበውኡ እምኅበ እለ ያመጽኡ ነግሀ ነግሀ። ፬ ወመጺኦሙ ኵሎሙ ጠቢባን እለ ይገብሩ ግብረ መቅደስ አሐዱ አሐዱ በበምግባሪሁ ዘይገብር። ፭ ወይቤልዎ ለሙሴ ብዙኅ መባአ ዘያበውኡ ሕዝብ እምግብር ዘአዘዞ እግዚአብሔር ከመ ይትገበር። ፮ ወአዘዘ ሙሴ ወሰበከ ውስተ ትእይንት ለእድኒ ወለአንስትኒ ወይቤ እምይእዜ ኢይግበሩ መባአ ዘመቅደስ፥ ወተከልአ ሕዝብ እምአብኦ። ፯ እስመ አከሎሙ ለምግባር ዘይገብሩ ወተርፎሙ። ፰ ወገብሩ ኵሎሙ ጠቢባነ ልብ፥ ምግባረ ደብተራ ዐሠርተ አዕፃደ እምቢሦስ ክዑብ ወእምክንያት ወኅብረ ከብድ ወለይ ክዑብ ወኪሩቤነ ገብሩ በምግባረ ምእናም። ፱ ወኑኁ ለአሐዱ ዓፀድ ዕሥራ ወሰመንቱ በዕት፥ ወርኅቡ ርብዕ በእመት ለአሐዱ ዓፀድ፥ በመስፈርቱ ከማሁ ለኵሎሙ አዕፃድ። ፲ ወኅምስተ አዕፃደ አስተሳመኩ በበይናቲሆሙ አሐደ ምስለ ካልኡ። ፲፩ ወገብሩ ኅምሳ መማስጠ ዘያክንት ላዕለ ከንፈረ አሐደ ዓፀድ፥ እምጽንፉ በዘየኅብር ወከማሁ ሐምሳ መማስጠ ገብሩ በከንፈረ ዓፀድ ካልእ በዘየኃብሩ። ፲፪ ወገብሩ ኅምሳ ኆፃዳተ ዘወርቅ ወአኅበሩ አዕፃተ አሐደ ምስለ ካልኡ በኆፃዳት፥ ወኮነ ደብተራሁ አሐደ። ፲፫ ወገብሩ ዐሠርተ ወአሐደ አዕፃደ ዘሠቅ ዘይሤውሮ እምላዕሉ ለደብተራ፥ ፲፬ ወለለአሐዱ ዓፀድ ኑኁ ሠላሳ በእመት፥ ወርኅቡ ርብዕ በእመት ለለአሐዱ ዓፀድ ከማሁ በአምጣኒሆሙ። ፲፭ ወአኅበሩ ኀምስተ አዕፃደ በበይናቲሆሙ ወሰብዓተ አዕፃደ አኅበሩ በበይናቲሆሙ። ፲፮ ወገብሩ ኅምሳ መማስጠ ላዕለ ከንፈረ አሐዱ ዓፀድ በጽንፉ በዘየኅብሩ። ፲፯ ወኅምሳ መማስጠ ገብሩ ላዕለ ከንፈረ ዓፀድ ካልእ በዘየኅብሩ። ፲፰ ወገብሩ ኅምሳ ኆፃዳተ ዘብርት በዘየኅብሩ ከመ ይኩን አሐደ። ፲፱ ወወገብሩ ዘይከድኖ ለሠቅ ማእሰ በግዕ ሕሡየ። ፳ ወገብሩ አዕማደ ዘደብተራ እምዕፅ ዘኢይነቅዝ ዘዕሥር በእመት ቆሙ ለአሐዱ ዓምድ፥ ወርኅቡ እመት ወመንቀ እመት። ፳፩ ወመሳምክተ ሥረዊሁ ክልኤቱ ለአሐዱ ዓምድ፥ እንዘ ይሳመክ አሐዱ ምስለ ካልኡ፥ ወከማሁ ገብሩ ለኵሉ አዕማደ ደብተራ። ፳፪ ወገብሩ ዕሥራ አዕማደ እምገጸ አዜብ። ፳፫ ወገብሩ ሎሙ ለዕሥራ አዕማድ አርባዐ ስክተታተ ዘብሩር ክልኤቱ ስክተቱ ለአሐዱ ዓምድ በክልኤሆሙ ገጻቲሁ ወክልኤቱ ስክተቱ ለአሐዱ ዓምድ በክልኤሆሙ ገጻቲሁ። ፳፬ ወእምካልእ ገጻቲሁ።፡ ፳፬ ወእምካልእ ገጽ ደብተራ መንገለ ሰሜን ገብሩ ዕሥራ አዕማደ። ፳፭ ወስክተቶሙ አርባዓ ዘብሩር ለለአሐዱ ዓምድ፥ ወክልኤቱ ስክተቱ እምክልኤቱ ገጻቲሁ። ፳፮ ወእምድኅር እምገጾ ደብተራ መንገለ ባሕር ገብሩ ሰብዓተ አዕማደ። ፳፯ ወክልኤተ አዕማደ ገብሩ ዓዲ ለመዓዝነ ደብተራ እምድኅር። ፳፰ ወዕሩየ ኮነ ወኅብሩ እምታሕቱ እከለ ላዕሉ ወከማሁ ገብሩ ለክልኤሆን መዓዝን። ፳፱ ወኮኑ ሰመንቱ አዕማድ ወምእማዲሆሙ ዓሡሩ ወስሱ ዘብሩር ወለአሐዱ አሐዱ ዓምድ ክልኤቱ ክልኤቱ ምእማዱ። ፴ ወገብሩ መናሥግተ ለአዕማደ ደብተራ እምዕፅ ዘኢይነቅዝ ሐምስተ መናግስተ እምአሐዱ ገጽ። ፴፩ ወኅምስተ መናግሥተ እምካልእ ገጽ ወኅምስተ መናግሥተ ዘመንገለ ባሕር። ፴፪ ወገብሮ ለመንሠግ ዘማእከል ከመ ይዕዱ በማእከለ አዕማድ እምጽንፍ ኅበ ጽንፍ። ፴፫ ወለአዕማድ ወለመማስጡ፥ ወለመናሥግቲሁ ቀፈልዎሙ ወርቀ ፴፬ ወገብሩ መንጦላዕተ ዘያክንት ወኅብረ ከብድ፥ ወለይ ክዑብ ወቢሦስ ፍቱል ወገብሩ በግብረ ምእናም ኪሩቤነ። ፴፭ ወገብሩ ላቲ አርባዕተ አዕማደ እምዕፅ ዘኢይነቅዝ፥ ወቀፈልዎሙ ወርቀ ወአርእስቲሆሙ ዘወርቅ። ፴፮ ወገብሩ ሎሙ አርባዕተ ምእማደ ዘብሩር። ፴፯ ወገብሩ ላቲ መንጦላዕተ ዘይከድኖ ለሆኅተ ደብተራ እምያክንት ወኅብረ ከብድ ወለይ ክዑብ ወቢሦስ ፍቱል፥ ወብዑድ ግብረት። ፴፰ ወገብሩ ላቲ ለመንጦላዕት ኅምስተ አዕማደ እምዕፅ ኢይነቅዝ፥ ወቀፈለዎሙ ወርቀ ወአርእቲሆሙኒ ወርቅ፥ ወገብሩ ሎሙ ኅምስተ ምእማደ ዘብርት።
				ምዕራፍ ፴፯።
፩ ወገብረ ባስልኤል ታቦተ እምዕፅ ዘኢይነቅዝ ዘካዕበ እመት ወመንፈቀ እመት ኑኃ፥ እመት ወመንፈቀ እመት ራኅባ፥ እመት ወመንፈቀ እመት ቆማ። ፪ ወቀፈላ ወርቀ ንሱሐ እምውስጣ ወእምአፍኣሃ ወገብረ ላቲ ቀጸላ ወርቅ በዓውዳ ወገብረ በውስቴታ ማዕበለ ዘወርቅ ዘኆፃት እምዓውዳ። ፫ ወሰበከ ላቲ ጽበነ አርባዕተ ዘወርቅ ወአንበሮን ላዕለ አርባዕቱ ምስማካቲሃ ጽበነ ክልኤ ውስተ አሐዱ ምስማክ ወጽበነ ክልኤ ውስተ ዳግም ምስማክ። ፬ ወገብረ ላቲ መፃውርተ እምዕፅ ዘኢይነቅዝ ወቀፈሎሙ ወርቀ። ፭ ወአብአ ድንባዛቲሃ ውስተ እልኩ ጽበን አርባዕ፥ እለ ውስተ ምስማክ ዘታቦት፥ መሳክሚሃ ለታቦት በዘይሰክምዋ ቦሙ። ፮ ወገብረ ላቲ ተድባበ ዘወርቅ ንጹሕ፥ ዘካዕበ እመት ወመንፈቀ እመት ኑኁ እመት ወመንፈቀ እመት ራኅቡ። ፯ ወገብረ ላቲ ክልኤተ ኪሩቤነ ዘወርቅ ፍሕቆ። ፰ ወገብሮሙ እምክልኤቱ ምስማካቲሁ ለተድባብ አሐዱ ኪሩብ እምለፌ፥ ወአሐዱ ኪሩብ እምለፌ እምስማካቲሁ ለተድባብ። ፱ ወኮኑ ኪሩቤን ይረክቡ ክነፊሆሙ እመልዕልት እንዘ ይጼልሉ ክነፊሆሙ መልዕልተ ተድባብ፥ ወገጾሙ ይትናጽር በበይናቲሆሙ በዲበ ተድባብ። ፲ ወገብረ ማእደ እምዕፅ ዘኢይነቅዝ ኑኁ ካዕበ እመት ወራኅቡ እመት፥ ወቆሙ እመት ወመንፈቀ እመት። ፲፩ ወቀፈሎ ወርቅ ንጹሕ ወገብረ ሎቱ ቀጸላ ዘወርቅ ንጹሐ፥ ወገብረ ሎቱ ቀጸላ ዘወርቅ በዓውዱ። ፲፪ ወገብረ ማዕበለ ዘወርቅ በዓውዱ መጠነ አርባዕቱ አፃብዕ ወገብረ ለቀጸላሁ ጽበነ አርባዕተ ወገብረ ኆፃዳተ ዘማዕበል ለቀጸላሁ። ፲፫ ወገብረ አርባዕተ አውቃፋተ ዘወርቅ ወአንበሮን ዲበ አፃብዕ ውስተ አርባዕቱ ፍና ዘእገሪሁ መንገለ ቀጸላሁ። ፲፬ ወኮኑ አፃብዒሁ አብያተ ለመፃውሪሁ ዘያነሥኡ ማእደ። ፲፭ ወገብረ መፃውርቲሁ እምዕፅ ዘኢይነቅዝ፥ ወቀፈሎሙ ወርርቀ ንጹሐ ከመ ያንሥኡ ቦሙ ማእደ። ፲፮ ወገብረ ንዋያተ ዘማእድ መጽብሐ ወአጽሕልተ፥ ወመዳምሀ ወመዋጽሐ በዘቦቱ ያወጽሑ ዘወርቅ። ፲፯ ወገብረ መራናተ እምወርቅ ንጹሕ ፍሕቆ ገብራ ለመራናት ዓምዳ ወአብራዒሃ ወመአኅዚሃ ወክበበ ርእሳ ወጽጌያቲሃ እምኔሃ ተገብሩ። ፲፰ ሰብዓቱ አብራዕ እለ ይወጽኡ እምገቦሃ ለተቅዋመ ማኅቶት ሠለስቱ አብራእ እምአሐዱ ፍናሃ ወሠለስቱ አብራዕ እምካልእ ፍናሃ፥ ወሠለስቱ መአኅዚሃ እለ የኅብሩ ምሳሌ ለአሐዱ ክበበ ርእስ ጽጉይ ከማሁ ለሰብዓቲሆሙ አብራዕ እለ ይወጽኡ እምተቅዋመ ማኅቶት። ፲፱ ወለተቅዋመ ማኅቶት መአኃዚሃ አርባዕቱ ወጽጌያትሂ ወክበበ ርእሳ ወክበብ መትሕተ ክልኤቱ ክልኤቱ አብራዕ ለሰብዓቲሆሙ አብራዕ እለ ይወጽኡ እምኔሃ። ፳ ክበበ ርእሳ ወአብራዒሃ እምኔሃ ኮኑ ኵሎሙ ፍሕቆ እምአሐዱ ወርቅ ንጹሕ። ፳፩ ወገብረ መኃትዊሃ ሰብዓተ ወገብረ ጽዋዓቲሃ ወበዘያሤንይዋ ዘወርቅ ወለኵሉ ንዋያቲሃ መክሊተ ወርቅ ግብራ። ፳፪ ወገብረ ምሥዋዐ ዘዕጣን እምዕፅ ዘኢይነቅዝ ዘእመት ኑኁ ወእመት ራኅቡ፥ ርቡዐ ገብሮ። ፳፫ ወካዕበ እመት ቆሙ፥ ወእምኔሁ ተገብሩ አቅርንቲሁ። ፳፬ ወቀፈሎ ወርቀ ንጹሐ ምድሮ፥ ወዓውደ አረፍቱ፥ ወአቅርንቲሁ። ፳፭ ወገብረ ሎቱ ቀጸላ ዘወርቅ በዓውዱ ወክልኤተ አውቃፋተ ወርቅ ገብረ ሎቱ መትሕተ ቀጸላሁ ላዕለ ክልኤቱ ገበዋቲሁ ዘይከውኑ አብያተ ለመፃውሪሁ ከመ ያንሥኡ ቦሙ ኪያሁ። ፳፮ ወገብረ መፃርቲሁ እምዕፅ ዘኢይነቅዝ፥ ወቀፈሎሙ ወርቀ። ፳፯ ወገብረ ቅብዐ ዘይትቀብዑ እምዘይት፥ ወአፈዋተ ቅድወ ጽዑጠ ዘጸዓጢ። 
				ምዕራፍ ፴፰።
፩ ወገብረ ምሥዋዐ ለመሥዋዕት እምዕፅ ዘኢይነቅዝ ዘኅምስቱ በእመት ኑኁ፥ ወኅምስቱ በእመት ራኅቡ ርቡዐ ኮነ ወሥልሰ በእመት ቆሙ። ፪ ወገብረ አእጋሪሁ ውስተ አርባዕቱ መዓዝኒሁ ወእምኔሁ፥ ይእቲ ምቅዋማቲሁ። ፫ ወገብረ ሎቱ አቅርንተ ዲበ አርባዕቱ መዓዝኒሁ፥ ወእምኔሁ ወጽኡ አቅርንቲሁ ወቀፈሎ ብርተ። ፬ ወገብረ ኵሎ ንዋያተ ምሥዋዕ ምግኃሣተ ወጻሕራተ፥ ወፍያላተ ወመኆስሳተ ወመሳውደ እሳት ኵሎ ገብረ እምብርት። ፭ ወገብረ መጥበስተ ለመሥዋዕት ስቅሱቀ ከመ መሥገርተ ዓሣ ዘብርት። ፮ ወገብረ ሎቱ ለመጥበስት አርባዕተ ኅልቀታተ ዘብርት ውስተ አርባዕቱ መዓዝኒሁ። ፯ ወአንበሮ ለመጥበስት ዘቤተ መሥዋዕት ታሕተ፥ ወኮነ በመንፈቀ ቤተ መሥዋዕት። ፰ እሰበከ አርባዕተ አውቃፋተ ዘብርት ለአርባዕቱ መዓዝኒሁ ከመ ይኩኑ አብያተ ለመፃውርቲሁ። ፱ ወገብረ መፃውርተ እምዕፅ ዘኢይነቅዝ፥ ወቀፈሎሙ ብርተ ወአብአ መፃውርቲሁ ውስተ አውቃፋት ዘላዕለ ገበዋተ ምሥዋዕ ከመ ያንሥኡ ቦሙ ኪያሁ ፍሉገ ሰሌዳ ገብሮ። ፲ ወገብረ ማእከከ ዘብርት ወመንበሩሂ ዘብርት። ፲፩ ወአንበሮ በአንጻረ አስንት እላ ይመጽኣ ከመ ይጸልያ ኅበ አንቀጸ ደብተራ ዘመርጡል በዘይት ሐጸቡ ቦቱ፥ ፲፪ ወገብረ ላቲ ዐፀደ ለደብተራ መንገለ አዜብ እንተ የማን ወመጦላዕተ ዓፀድ እምቢሦስ ክዑብ ወኑኁ ምእት በእመት። ፲፫ ወአዕማዲሁ ዕሥራ ዘብሩር ወምዕማዲሆሙ ዕሥራ ዘብርት። ፲፬ ወኆፃዳቲሆሙ ወጥነፊሆሙ። ለአዕማድ ዘብሩር ወለመንገለ ሰሜን መንጦላዕቱ ምእት በእመት ኑኁ። ፲፭ ወአዕማዲሁ ዕሥራ ዘብሩር ወምዕማዲሆሙ ዕሥራ ዘብርት ወኆፃዳቲሆሙ ወጥነፊሆሙ ለአዕማድ ዘብሩር። ፲፮ ወዘመንገለ ባሕር መንጦላዕቱ ኅምሳ በእመት ኑኅ፥ አዕማዲሆሙ ዐሠርቱ ዘብሩር ወምዕማዲሆሙ ዐሠርቱ ዘብሩር ወምዕማዲሆሙ ዐሠርቱ ዘብርት። ፲፯ ወኆፃዳቲሆሙ ወጥነፊሆሙ ለአዕማድ ዘብሩር። ፲፰ ወዘመንገለ ጽባሕ መንጦላዕቱ ኅምሳ በእመት ኑኁ፥ ወአዕማዲሁ ዐሠርቱ ዘብሩር። ፲፱ ወምዕማዲሆሙ ዘብርት ዐሠርቱ ወሐስምቱ በእመት ኑኁ ለመንጦላዕት እምገጸ አሐዱ ምስማክ። ፳ አዕማዲሁ ሠለስቱ ወምዕማዲሆሙ ሠለስቱ ወእምካልእ ምስማክ፥ ዐሠርቱ ወኀምስቱ በእመት ኑኁ ለመንጦላዕት። ፳፩ አዕማዲሁ ሠለስቱ ወምዕማዲሆሙ ሠለስቱ ወኵሉ መንጦላዕተ ዓፀድ ዘዓውድ እምቢሦስ። ፳፪ ወኵሉ አዕማድ ዘዐፀድ ወአርእስቲሆሙ ቅፉላን በብሩር ወምዕማዲሆሙ ዘብርት። ፳፫ ወለአንቀጸ ዓፀድ መንጦላዕቱ ዕሥራ በእመት ኑኁ፥ በያክንት ወኅብረ ከብድ ወለይ ክዑብ ወቢሦስ ክዑብ። ፳፬ ወብዑደ ኮነ በግብረ መርፍእ፥ ወቆሙ ኅምስቱ በእመት እመንገለ ራኅቡ ከመ መንጦላዕተ ዐፀድ። ፳፭ ወአዕማዲሁ አርባዕቱ ዘብሩር ወምዕማዲሆሙ አርባዕቱ ዘርብት ወኵሉ መታክለ ደብተራ ዘዐውደ ዓፀድ ዘብርት። ፳፮ ወከመዝ ሥርዓታ ለደብተራ መርጡል ዘእከም ተአዘዘ ሙሴ ይኩኖሙ ግብሮሙ ለሌዋውያን በእደ ይታምር ወልደ አሮን ካን። ፳፯ ወባስልኤል ወልደ ኡሪ ወልደ ሑር ዘእምነገደ ይሁዳ ገብረ ኵሎ በከመ አዘዞ እግዚአብሔር ለሙሴ። ፳፰ ወምስሌሁ ኤልያብ ወልደ አክሴምክ ዘእምነገደ ዳን ዘኮነ ሊቀ ኪነት ዘበምእናም ወዘበመርፍእ ወበዘአሥቅ። ፳፱ ከመ ይእንም በያክንት ወበኅብረ ከብድ ወበለይ ክዑብ ወቢሦስ ክዑብ ወኵሉ ወርቅ ዘመባእ ዘተገብረ ለምግባረ ደብተራ። ፴ ወኮነ ዕሥራ ወተስዓቱ መካልይ ወሰብዓቱ ምእት ወሠላሳ ሰቅል በሰቅል ቅዱስ ወብሩርኒ ዘመባእ ዘአስተፋቀዱ እምትእይንት። ፴፩ ምእት መካልይ ወዐሠርቱ ምእት ወሰብዓቱ ወሰብዓ ወሐምስቱ ሰቅል በሰቅል ቅዱስ ዘአስተዋጽኡ በበርእሶሙ አሐተ አሐተ ዲድርክመ። ፴፪ ወአሐቲ ዲድርክም መንፈቁ ለሰቅለ ወኵሉ ዘሖረ ውስተ ፍቅድ ዘእምዕሥራ ዓም ወላዕሉ፥ ስሳ እልፍ ወሠላሳ ምእት ወሐምስቱ ምእት ወሐምሳ። ፴፫ ወተገብረ ዝክቱ ምእት መካልይ ዘብሩር ለምዕማደ አዕማድ ዘደብተራ ወለማዕማዶ አዕማድ ዘመን ጦላዕት። ፴፬ ምእት መካልይ ለምእት ምዕማድ፥ በበሐቲ መክሊት ለለአሐቲ ርእስ። ፴፭ ወለዝክቱ ዐሠርቱ ምእት ወሰብዓቱ ምእት፥ ወሰብዓ ወሐስምቱ ሰቅል ገብርዎ ለአዕማደ ዓፀድ። ፴፮ ወኮነ ብርቱ ዘመባእ አርባዕቱ ምእት ወሰብዓ መካልይ ወዕሥራ ምእት ወአርባዕቱ ምእት ሰቅል። ፴፯ ወገብረ እምኔሁ መንበረ ኆኅተ ደብተራ ዘመርጡል ወምሥዋዐ ዘመሥዋዕት። ፴፰ ወመጥበስተ ወኵሎ ንዋየ ምሥዋዕ ወመንበረ ዓፀድ ዘዓውድ። ፴፱ ወመንበረ አንቀጸ ዓፀድ ወኵሎ መታክለ ደብተራ ወመታክለ ዓፀድ ዘዓውድ።
				ምዕራፍ ፴፱።
፩ ወዘተርፈ ወርቅ ዘመባእ ተገብረ ንዋየ በዘይገብሩ ቅድመ እግዚአብሔር፤ ፪ ወእምነ ያክንት ወኅብረ ከብድ ወለይ ወቢሦስ ተገብረ አልባሰ ለመልእክተ መቅደስ። ፫ ወገብሩ አልባሰ ቅዱስ ለአሮን በከመ አዘዞ እግዚአብሔር ለሙሴ። ፬ ወገብሩ ኤፉድ በወርቅ ወበያክንት ወበኅብረ ከብድ፥ ወበለይ ክዑብ ወቢሦስ ክዑብ። ፭ ወገብሩ ቈጽለ ዘወርቅ ወሰጠቅዎ ወገብርዎ ከመ ይትፈተል ምስለ ያክንት ወምስለ ኅብረ ከብድ ወምስለ ለይክዑብ ወምስለ ቢሦስ ክዑብ። ፮ ወገብርዎ ልብሰ መትከፍ ዘይወርድ ውስተ ክልኤሆን መታክፊሁ ወአነሙ ክልኤተ ኤጲሞሳተ እምኔሆሙ እለ ይትላጸቁ በክልኤቱ ገበዋቲሁ። ፯ ወለትብልያስ ዘልብሰ መትከፍት አነምዎ እምኔሆሙ በከመ አነሙ ኪያሃ በወርቅ ወበያክንት ወበኅብረ ከብድ ወበለይ ክዑብ ወቢሦስ ክዑብ በከመ አዘዞ እግዚአብሔር ለሙሴ። ፰ ወገብሩ አእባነ መረግድ ወአውደድዎሙ ምስለ ወርቅ ወገለፍዎሙ ከመ ግልፈተ ማኅተም በበአስማቲሆሙ ለደቂቀ እስራኤል። ፱ ወአንበርዎሙ ዲበ ኤጲሞሳቲሃ ለልብሰ መትከፍት ለአዕናቍ ዘተዝካሮሙ ለደቂቀ እስራኤል ዘእክመ አዘዞ እግዚአብሔር ለሙሴ። ፲ ወገብሩ ለብሰ ሎግዮ ግብረ ምእናም እሡቅ ከመ ግብረተ ልብሰ መትከፍት በወርቅ ወበያክንት ወበኅብረ ከብድ ወበለይ ክዑድ ወቢሦስ ክዑብ ርቡዕ ወውጡሕ ውእቱ። ፲፩ ወልብሰ ሎግዮ እመት ኑኁ ወእመት ራኅቡ እንዘ ውጡሕ ውእቱ ወተአንመ ውስቴቱ አርባዕቱ ፆታ እንመት ዘአዕናቍ። ፲፪ አሐዱ ፆታ በሰርድዮን ወበጳዝዮን ወበመረግድ። ፲፫ ወካልእ ፆታ ዘኅብሩ ከመ ፍሕም ወሰንፔር ወኢያሰጲድ። ፲፬ ወሣልስ ፆታ በለግርዮን ወበአካጥስ ወበአሜቴስጢኖስ። ፲፭ ወራብዕ ፆታ በእንቍ ዘኅብር ወርቅ ወቢረሌ ወበሦም ወዓውዶሙ በወርቅ እሱር። ፲፮ ወውእቶሙ አዕናቍ በበአስማቲሆሙ ለዐሠርቱ ወክልኤቱ ደቂቀ እስራኤል ወግሉፋን ከመ ግልፈተ ማኅተም ለለአሐዱ በበስሞሙ። ፲፯ ወገብሩ ሎቱ ለልብሰ ሎግዮ በናስለ ጽፉረ በግብረ ፍቱል ወበወርቅ ንጹሕ። ፲፰ ወገብሩ ክልኤተ ክበበ ጥውዮ ዘወርቅ ወክልኤተ ኅልቀታተ ወርቅ ወወደይዎን ለውእቶን ኅልቀታት ውስተ ክልኤሆን ጽነፊሁ ለልብሰ ሎግዮ። ፲፱ ወወደይዎ ለዝክቱ ጽፍሮ ወርቅ ላዕለ እልክቱ ኅልቀታት እምክልኤሆሙ ገብዋቲሁ ለልብሰ ሎግዮ ወውስተ ክልኤሆሙ ማኅበርቱ ወክልኤቱ ጽፍሮ። ፳ ወአንበርዎን ላዕለ እልክቱ ክልኤ ክበበ ጥውዮ ወወደይዎን ማእከለ መታክፍቲሁ ለልብሰ መትከፍት አንጻረ ገጹ። ፳፩ ወገብሩ ኅልቀታተ ወርቅ ወአንባርዎሙ ላዕለ ክልኤቱ ጽነፊሁ ለኤፉድ እምታሕቱ መንገለ ገጹ ኅበ ማኅበርቱ መልዕልተ እንመቱ ለልብሰ መትከፍት። ፳፪ ወአስተአኃዝዎ ለልብሰ ሎግዮ እምኅልቀታቲሁ ኅበ ኅልቀታተ ኤፉድ በፈትለ ያክንት ከመ ይኩን ላዕለ እንመእ ኤፉድ፥ ከመ ኢያንጦልል ልብሰ ሎግዮ እምልብሰ መትከፍት ዘከመ አዘዞ እግዚአብሔር ለሙሴ። ፳፫ ወገብሩ ጶደሬ በግብረ ምእናም ዘኵለንታሁ በያክንት ክዑብ ወአፈ መልበስቱ እምኔሁ በዓውደ ወድማ  ሬሁ እንሞ ከመ ኢይትበተክ። ፳፬ ወገብሩ መልዕልተ ዓውዱ በልብሰ ጶደሬ መትሕቴሁ ከመ ፍሬያተ ሮማን ሶበ ይጸጊ እምያክንት ወኅብረ ከብድ ወለይ ክዑድ ወቢሦስ ክዑብ ወቢሦስ ክዑብ። ፳፭ ወገብሩ ጸናጽላተ እምወርቅ ንጹሕ ወአንበርዎን ለጸናጽላት ማእከለ ሮማናት ዲበ ጽንፉ ለጶዴሬ እንተ ዓውዱ። ፳፮ ወበውስተ ሮማናት ጸናጽል አሐዱ ወሮማን አሐዱ ጸናጽል አሐዱ ወሮማን አሐዱ፥ ጸናጽል አሐዱ ወሮማን አሐዱ በዘቦቱ ይገብሩ ዘከመ አዘዞ እግዚአብሔር ለሙሴ። ፳፯ ወገብሩ አልባሰ ዘቢሦስ ግብረ ምእናም ለአሮን ወለደቂቁ ወአክሊለ ዘቢሦስ፥ ወቆብዐ ዘቢሦስ ወድርማንቀ ዘቢሦስ። ፳፰ ወቅናታተ ዘቢሦስ ወዘያክንት ወዘኅብረ ከብድ ወዘለይ ክዑብ ወእሡቅ ግብሩ ዘከመ አዘዞ እግዚአብሔር ለሙሴ። ፳፱ ወገብሩ ቈጽለ ወርቅ ፍሉጠ እምወርቅ ንጹሕ ወጸሐፉ ላዕሌሁ መጽሐፈ በቅርጻተ ማኅተም ቅዱስ ለእግዚአብሔር። ፴ ወወደዩ ሎቱ ነጽፈ ዘያክንት ከመ ይንበር መልዕልተ አክሊል ዘከመ አዘዞ እግዚአብሔር ለሙሴ። ፴፩ ወተፈጸመ ኵሉ ምግባረ ደብተራ ወገብሩ ደቂቀ እስራኤል ኵሎ ዘከመ አዘዞ እግዚአብሔር ለሙሴ። ፴፪ ወአምጽእዋ ለደብተራ ኅበ ሙሴ ወለሠቃቲሃ ወለኵሉ ንዋያቲሃ ወለአዕማዲሃ ወለኆፃዳቲሃ ወለመናሥግቲሆን ወለመከየዲሆን። ፴፫ ወመክደንታቲሃ ለአምእስተ በግዕ ወአምእስተ መጸጺት ወመንጦላዕተ ምክዳን ወታቦተ ስምዕ። ፴፬ ወመፃውርቲሃ ወምስሐለ ወማእደ ምስለ ኵሉ ንዋያቲሁ ወኅብስተኒ ዘይሠርዑ። ፴፭ ወተቅዋመ ማኅቶት ንጽሕተ ወመኃትዊሃ ዘየኃዉ ቦሙ ወኵሎ ንዋያቲሃ። ፴፮ ወቅብዐ ማኅቶት ወምሥዋዐ ዘወርቅ ወቅብዐ በዘይትቀብዑ ወዕጣነ ዘየዓጥኑ። ፴፯ ወመድነ ኆኅተ ደብተራ ወምሥዋዐ ዘብርት ወመጥበሰ ዘብርት ዘሎቱ ወለመፃውርቲ ወኵሎ ንዋያቲሁ። ፴፰ ወማእከከ ምስለ መንበሩ ወመንጦላዕተ ዓፀድ ወአዕማዲሁ ወመከየዲሆን። ፴፱ ወመክደነ አንቀጸ ዓፀድ ወሐብላታቲሁ ወመታግሪሁ ወመታክሊሁ ወኵሎ ንዋያተ ምግባረ ደብተራ ዘመርጡል። ፵ ወአልባሰ ቅድሳት ወአሮን ወአልባሰ ደቂቁኒ ዘክህነቶሙ ወዘተርፉ አልባስተ ለምግባረ ደብተራ። ፵፩ ወመክደንተ ባዕድኒ በከመ ኵሉ ዘአዘዞ እግዚአብሔር ለሙሴ። ፵፪ ወከማሁ ገብሩ ደቂቅ እስራኤል ኵሎ ሥርዓቶ። ፵፫ ወርእየ ኵሎ ዘተገብረ ዘገብሩ ዘከመ አዘዞ እግዚአብሔር ከማሁ ተገብረ ወባረኮሙ ሙሴ።
				ምዕራፍ ፵።
፩ ወይትናገሮ እግዚአብሔር ለሙሴ ወይቤሎ አመ ርእሰ ሠርቀ ቀዳሚ ወርኅ ትተክላ ለደብተራ መርጡል። ፪ ወታነብር ውስቴታ ታቦተ ዘስምዕ ወትከድና ለታቦት በመንጦላዕት። ፫ ወታበውእ ማእደ ወትሠርፆ በሥርዓቱ ወታበውእ መራናተ ወትሠርዕ መኃትዊሃ። ፬ ወታነብር ማዕጠንተ ዘወርቅ ቅድመ ታቦት ዘስምዕ ወታነብር መንጦላዕተ ኆኅተ ደብተራ ዘመርጡል። ፭ ወታነብሮ ለምሥዋዕ ዘመሥዋዕት በቅድመ ኆኅተ ደብተራ ዘመርጡል ወታነብር ማእከለ ደብተራ ወማእከለ ምሥዋዕ። ፮ ወትወዲ ውስቴቱ ማየ ወትተክል ዓፀድ ዓውዱ ወታነብር መክደነ አንቀጸ ዐፀድ። ፯ ወትነሥእ ቅብዐ ዘቦቱ ይትቀብዑ ወትቀብዓ ለደብተራ ወለኵሉ ዘውስቴታ ወትቄድስ ኪያሃ ወኵሉ ንዋያቲሃ ወትከውን ቅድስተ። ፰ ወትቀብዖ ለምሥዋዕ ዘመሥዋዕት ወለኵሉ ንዋያቲሁ ወትቄድሶ ለምሥዋዕ ወይከውን ውእቱ ምሥዋዕ ቅዱስ ቅዱሳን ወትቀብዖ ለማእከክ ወለመንበሩ ወትቄድሶ። ፱ ወታቀርቦሙ ለአሮን ወለደቂቁ ኅበ ኆኅተ ደብተራ ዘመርጡል ወተሐጽቦሙ በማይ። ፲ ወታለብሶ ለአሮን አልባሰ ቅድሳት ወትቀብዖ ወትቄድሶ ወይከውነኒ ካህነ። ፲፩ ወታቀርቦሙ ለደቂቁኒ ወታለብሶሙ ለአልባሲሆሙ ወትቀብዖሙ በከመ ቀባዕከ አባሆሙ ወይከውኑኒ ካህናተ። ፲፪ ወይከውኖሙ ዝንቱ ቅብዓት ዘክሀንት ዘለዓለም ለትውልዶሙ። ፲፫ ወገብረ ሙሴ ኵሎ ዘአዘዞ እግዚአብሔር ከማሁ ገብረ። ፲፬ ወኮነ በቀዳሚ እርኅ በካልእት ዓመት እምዘወጽኡ እምድረ ግብጽ አመ ርእሰ ሰርቀ ወርኅ ተከልዋ ለደብተራ። ፲፭ ወተከላ ሙሴ ለደብተራ ወአስተናበረ ምዕማዲሃ ወአቀመ አዕማዲሃ ወወደየ መናሥግቲሆን። ፲፮ ወአቀመ አዕማዲሃ ወሰፍሐ አዕፃዲሃ ለደብተራ ወአንበረ ሠቃተ ዲበ ደብተራ። ፲፯ አንበረ መክደነ መልዕልተ ሠቅ ዘእከም አዘዞ እግዚአብሔር ለሙሴ። ፲፰ ወነሥኦን ሙሴ ለመጻሕፍተ ትእዛዝ ወወደዮን ውስተ ታቦት ወአንበሮን ለመጽሳውርት ውስተ አውቃፋተ ታቦት። ፲፱ ወአንበሮ ለምስሐል መልዕልተ ታቦት ወአብኣ ለታቦት ውስተ ደብተራ። ፳ ወወደየ መክደና መንጦላዕተ ወሠወራ ለታቦተ መርጡል ዘከመ አዘዞ እግዚአብሔር ለሙሴ። ፳፩ ወአንበሮ ለማእድ ውስተ ደብተራ ዘመርጡል መንገለ ገቦሃ ዘመስዕ ለደብተራ መርጡል እምአፍኣሁ ለመንጦላዕት። ፳፪ ወሠርዐ ውስቴታ ኅብስተ ቍርባን ቅድመ እግዚአብሔር ዘከመ አዘዞ እግዚአብሔር ለሙሴ። ፳፫ ወአንበራ ለመራናት ውስተ ደብተራ መርጡል አንጻረ ማእድ መንገለ አዜብ ለደብተራ። ፳፭ ወሠርዐ መኃዊሃ ቅድመ እግዚአብሔር በከመ አዘዞ እግዚአብሔር ለሙሴ ወአንበረ ማዕጠንተ ዘወርቅ ውስተ ደብተራ ዘመርጡል ቅድመ መንጦላዕት። ፳፮ ወዓጠነ ውስቴቱ ዕጣነ ዘገብረ ዘከመ አዘዞ እግዚአብሐኢር ለሙሴ። ፳፯ ወአንበሮ ለመክድነ ኆኅተ ደብተራ ወለምሥዋዕ ዘመሥዋዕት አንበሮ ኅበ ኆኅተ ደብተራ። ፳፰ ወአዕረገ ላዕሌሁ መሥዋዕተ ወቍርባነ ዘከመ አዘዞ እግዚአብሔር ለሙሴ ወአንበሮ ለማእከክ ማእከለ ደብተራ ወማእከለ ምሥዋዕ። ፳፱ ወወደየ ውስቴቱ ማየ ከመ ይትሐፀቡ ቦቱ አሮን ወደቂቁ እደዊሆሙ ወእገሪሆሙ ሶበ ይበውኡ ውስተ ደብተራ ወሶበ ይቀርቡ ኅበ ምሥዋዕ ዘከመ አዘዞ እግዚአብሔር ለሙሴ። ፴ ወአቀመ ዐፀደ በዓውደ ደብተራ ወምሥዋዕ ወአንበሮ ለምክዳነ አንቀጽ ዘዐፀድ በከመ አዘዞ እግዚአብሔር ለሙሴ። ፴፩ ወፈጸመ ሙሴ ኵሎ ግብሮ ወከደና ደመና ለደብተራ መርጡል ወስብሐተ እግዚአብሔር ተመልአት ደብተራ። ፴፪ ወስእነ ሙሴ በዊአ ውስተ ደብተራ መርጡል እስመ ጸለላ ደመና ወስብሐተ እግዚአብሔር ተመልአት ደብተራ። ፴፫ ወእምከመ ሰሰለ ደመና እምላዕለ ደብተራ ይግዕዙ ደቂቀ እስራኤል በበነዶሙ። ፴፬ ወእመሰ ኢሰሰለ ደመና ኢይግዕዙ እስከ አመ ይሴስል ደመና እስመ ደመና ይነብር ላዕለ ደብተራ መዓልተ፤ ፴፭ ወእሳተ ይከውን ላዕሌሃ ሌሊተ ቅድመ ኵሉ እስራኤል በኵለሄ ኅበ ግዕዙ።
						ተፈጸመ ኦሪት ዘፀአት፥
					ወለእግዚአብሔር ክብር ወስብሐት
						አሜን።
				ኦሪት ዘሌዋውያን
				ምዕራፍ ፩።
፩ ወጸውዖ እግዚአብሔር ለሙሴ ወተናግሮ እምውስተ ደብተራ ዘመርጡል። ፪ ወይቤሎ በሎሙ ለደቂቀ እስራኤል ወአይድኦሙ እመቦ ብእሲ እምኔክሙ ዘአብአ መባአ ለእግዚአብሔር እምእንስሳ ወእምአልሕምት ወእምአባግዕ ታበውኡ መባአክሙ። ፫ ለእመ ለሠዊዕ መባኡ እምአልሕምት ተባዕተ ንጹሕ ያመጽእ ኅበ ኆኅተ ደብተራ ዘመርጡል ወያበውእ ሥጥወ ቅድመ እግዚአብሔር። ፬ ወያነብር እዴሁ ላዕለ ርእሱ ለዝክቱ ላሕም ዘአምጽኦ ለሠዊዕ ከመ ይሠጠዎ ወያስተሥሪ ሎቱ በእንቲአሁ። ፭ ወይጠብሕዎ ለውእቱ ላሕም ቅድመ እግዚአብሔር ወያመጽኡ ደቂቀ አሮን ደሞ ለሊሆሙ ካህናት ወይክዕውዎ ላዕለ ምሥዋዕ ዓውዶ ኅበ ኆኅተ ደብተራ ዘመርጡል። ፮ ወይጠብሕዎ ወይፈልቱ መለያልይሁ ዘዘዚአሁ። ፯ ወይወድዩ እሳተ ደቂቀ አሮን ካህናት ላዕለ ምሥዋዕ ወይዌጥሑ ዕፀወ እሳት። ፰ ወይዌጥሑ ደቂቀ አሮን ካህናት ዝክተ ዘገመዱ ርእሶኒ ወስብሐኒ ላዕለ ዕፀው ዘላዕለ እሳት ዘዲበ ምሥዋዕ። ፱ ወንዋየ ውስጡ ወእገሪሁ የሐጽቡ በማይ ወይወዲ ካህን ኵሎ ዲበ ምሥዋዕ መሥዋዕት ውእቱ ዘቍርባን ዘመዓዛ ሠናይ ለእግዚአብሔር። ፲ ወእመሰ እምአባግዕ ውእቱ መባኡ ለእግዚአብሔር እመኒ በግዕ ወእመኒ ማሕስእ ለሠዊዕ ተባዕተ ንጹሐ ያመጽኡ። ፲፩ ወይጠብሕዎ በገቦ ምሥዋዕ ዘመንገለ መስዕ ቅድመ እግዚአብሔር ወይክዕዉ ደሞ ደቂቀ አሮን ካህናት ላዕለ ምሥዋዕ በዓውዱ። ፲፪ ወይመትርዎ ካህናት በበመለያ ልይሁ ርእሶኒ ወስብሐኒ ወይዌጥሕዎ ላዕል ዕፀው ዘዲበ እሳት ዘላዕለ ምሥዋዕ። ፲፫ ወንዋየ ውስጡ ወእገሪሁ የሐጽቡ በማይ ወያመጽእ ካህን ኵሎ ወያነብሮ ላዕለ ምሥዋዕ ለቍርባን መሥዋዕት ውእቱ ወመዓዛ ሠናይ ለእግዚአብሔር። ፲፬ ወእመሰ እምአዕዋፍ ያበውእ መሥዋዕቶ ቍርባነ ለእግዚአብሔር ያመጽእ እመ አኮ እማዕነቅ ወእመ አኮ እምርግብ ቍርባኖ። ፲፭ ወያመጽእ ካህን ኅበ ምሥዋዕ ወይመትር ክሳዶ ወያነብሮ ላዕለ ምሥዋዕ ወያንጸፈጽፍ ደም ኅበ መንበረ ምሥዋዕ። ፲፮ ወያሴስል ንዋየ ውስጡ ምስለ ጸጕሩ ወያነብሮ በገቦ ምሥዋዕ ዘመን ገለ ጽባሒሁ ኅበ መንበረ ሐመድ። ፲፯ ወይሰብሮ ክነፊሁ ወኢይመትሮ ወያነብሮ ካህን ላዕለ ምሥዋዕ በዲበ ዕፀው ዘላዕለ እሳት። ፲፰ ቍርባን ውእቱ ዘመሥዋዕት ወመዓዛ ሠናይ ለእግዚአብሔር።
				ምዕራፍ ፪።
፩ ወእመሰ ህየንተ ነፍስ ቍርባነ ወመሥዋዕተ ለእግዚአብሔር ያመጽእ ሥንዳሌ ይኩን ቍርባን ወይክዑ ላዕሌሁ ቅብዐ ወይወዲ ዲቤሁ ስኂነ። ፪ ወይወስድ ኅበ ደቂቀ አሮን ካህን ወይዘግን እምኔሁ ካህን ምልአ ሕፍኑ እምሥንዳሌ ምስለ ቅብዑ ወኵሉ ስኂኑ ወይወድዮ ለተዝካር ላዕለ ምሥዋዕ፥ መሥዋዕት ውእቱ ዘመዓዛ ሠናይ ለእግዚአብሔር። ፫ ወዘተርፈ እምሥዋዕት ለአሮን ወለደቂቁ ቅዱስ ለቅዱሳን እምሥዋዕቱ ለእግዚአብሔር። ፬ ወእመሰ አባእከ ቍርባነ ለመሥዋዕት ብሱለ በእቶን ኅብስተ ሥንዳሌ ናእተ ልውሰ በቅብዕ። ፭ ወለእመ መሥዋዕተ ቲጉን ቍባንከ ሥንዳሌ ልውሰ በቅብዕ ወናእተ ይኩን። ፮ ወትፌትቶ ወትክዑ ላዕሌሁ ቅብዐ፤ ፯ ወለእመ ብሱል በመቅጹት መሥዋዕትከ ሥንዳሌ በቅብዕ ይትገበር። ፰ ወታመጽእ መሥዋዕተከ ዘገብርከ እምዝንቱ ለእግዚአብሔር ኅበ ካህን ወያቀርቦ ካህን ኅበ ምሥዋዕ። ፱ ወይነሥእ ካህን እመሥዋዕት ለተዝካር ወይወድዮ ላዕለ ምሥዋዕ መሥዋዕት ውእቱ ወመዓዛ ሠናይ ለእግዚአብሔር። ፲ ወዘተርፈ እመሥዋዕት ለአሮን ወለደቂቁ ቅዱስ ለቅዱሳን እመሥዋዕቱ ለእግዚአብሔር። ፲፩ ኵሎ ዘታመጽኡ ለሠዊዕ ለእግዚአብሔር ኢትግበሩ ብኁአ እምኵሉ ብኁእ ወእምኵሉ መዓር ኢታምጽኡ ለሠዊዕ ለእግዚአብሔር ለቍርባን። ፲፪ ወባሕቱ ለዓሥራት ታበውኡ እምኔሁ ለእግዚአብሔር እለመሥዋዕትሰ ኢትሡዑ እምኔሁ ለመዓዛ ሠናይ ለእግዚአብሔር። ፲፫ ወኵሉ ቍርባነ መሥዋዕትክሙ በፄው ይትገበር ወኢይትኃደግ ፄው እንዘ ትሠውዑ ለእግዚአብሔር ውስተ ቍርባንክሙ ትወድዩ ፄው። ፲፬ ወእመሰ አባእከ መሥዋዕተእ እምቀዳሜ እክልከ ለእግዚአብሔር ሐዲሰ ቅልወ ንጹሐ ወልቱመ ታበውእ መሥዋዕተ እምቀዳሜ እክልከ። ፲፭ ወትክዑ በላዕሌሁ ቅብዐ ወትወዲ ላዕሌሁ ስኂነ። ፲፮ ወያበውኦ ካህን ለውእቱ እክል ምስለ ቅብዑ ወኵሉ ስኂኑ ለተዝካር መሥዋዕት ውእቱ ለእግዚአብሔር።
				ምዕራፍ ፫።
፩ ወእመሰ መሥዋዕተ መድኃኒት ውእቱ ቍርባኑ ለእግዚአብሔር ለእመ እምአልሕምት አምጽአ እመኒ ተባዕተ ወእመኒ አንስተ ንጹሐ ለያምጽእ ቅድመ እግዚአብሔር። ፪ ወይወዲ እዴሁ ላዕለ ርእሱ ወይጠብሕዎ ኅበ ኆኅተ ደብተራ ዘመርጡል ወይክዕዉ ደሞ ደቂቀ አሮን ካህናት ላዕለ ምሥዋዕ በዓውዱ። ፫ ወያበውኡ እመሥዋዕተ መድኃኒት ቍርባነ ለእግዚአብሔር ስብሖ ዘይገለብብ ከርሦ ወኵሎ ስብሐ ዘውስተ ከርሡ። ፬ ወክልኤሆን ኵልያቶ ወስብሐ ዘላዕሌሆን ዘውስተ ጸራዒቱ ወከብዶ እንተ ትንእስ ምስለ ኵልያቲሁ ያመጽኡ። ፭ ወያበውኡ ደቂቀ አሮን ላዕለ ምሥዋዕ ዲበ ዕፀው ዘላዕለ እሳት መሥዋዕት ውእቱ ወመዓዛ ሠናይ ለእግዚአብሔር። ፮ ወእመሰ እምአባግዕ ቍርባኑ ወመሥዋዕተ መድኃኒቱ ለእግዚአብሔር እመኒ ተባዕተ ወእመኒ አንስተ ንጹሐ ያመጽእ። ፯ ወእመሰ ማሕስአ በግዕ ቍርባኑ ያመጽእ ቅድመ እግዚአብሔር ወይወዲ እዴሁ ላዕለ ርእሰ ቍርባኑ። ፰ ወይጠብሖ ኅበ ኆኅተ ደብተራ ዘመርጡል ወይክዕዉ ደቂቀ አሮን ካህናት ደሞ ላዕለ ምሥዋዕ በዓውዱ። ፱ ወይነሥእ እመሥዋዕተ መድኃኒት ቍርባነ ለእግዚአብሔር ስብሖ ወሐቌሁ ፍጹመ ምስለ ስመጢሁ ይመትሮ ወኵሎ ስብሖ ዘይገለብብ ከርሦ ወኵሎ ስብሐ ዘውስተ ከርሡ። ፲ ወክልኤሆን ኵልያቲሁ ወስብሐ ዘጸራዒቱ ወከብዶ እንተ ትንእስ ምስለ ኵልያቲሁ ይመትሮ ወይወድዮ ካህን ላዕለ ምሥዋዕ ቍርባኑ ውእቱ ለእግዚአብሔር። ፲፩ ወእመሰ እምአጣሊ ቍርባኑ ለእግዚአብሔር ያመጽእ ቅድመ እግዚአብሔር ወይወዲ ላዕለ ርእሱ። ፲፪ ወይጠብሕዎ ኅበ ኆኅተ ደብተራ ዘመርቱል ወይክዕዉ ደሞ ደቂቀ አሮን ላዕለ ምሥዋዕ በዓውዱ። ፲፫ ወይነሥእ እምኔሁ ቍርባነ ለእግዚአብሔር ስብሐ ዘይገለብባ ለከርሡ። ፲፬ ወኵሎ ስብሐ ዘውስተ ከርሡ ወክልኤሆን ኵልያቲሁ ወኵሎ ሰብሐ ዘላዕሌሆን ወዘጸራዒቱ ወከብዶ እንተ ትንእስ ምስለ ኵልያቲሁ ይመትሮ። ፲፭ ወያነብሮ ካህን ላዕለ ምሥዋዕ፥ መሥዋዕት ውእቱ ወመዓዛ ሠናይ ለእግዚአብሔር። ፲፮ ወኵሉ ስብሕ ለእግዚአብሔር ሕግ ዘለዓለም ውእቱ በኵሉ መዋዕሊክምሙ። ፲፯ ወኵለሄ በኅበ ትነብሩ ኵሎ ስብሐ ወኵሎ ደመ ኢትብልዑ። 
				ምዕራፍ ፬።
፩ ወተናግሮ እግዚአብሔ ለሙሴ ወይቤሎ ንግሮሙ ለደቀቀ እስራኤል። ፪ ወበሎሙ ነፍስ ለእመ አበሰት እምኵሉ ትእዛዘ እግዚአብሔር በኢያእምሮ ዘኢትከውን ለገቢር ወገብረት አሐተ እምኔሁ። ፫ ወእመኒ ሊቀ ካህናት ዘቅቡዕ አበሰ እምሕዝብ ያእመጽ ህየንተ አበሳሁ ዘአበሳ ላሕመ ንጹሕ እምአልሕምት ለእግዚአብሔር በእንተ ኃጢአቱ፤ ፬ ወያመጽኦ ለውእቱ ላሕም ኅበ ኆኅተ ደብተራ ዘመርጡል ቅድመ እግዚአብሔር ወይወዲ እዴሁ ላዕለ ርእሰ ላሕም፥ ወይጠብሖ ለውእቱ ላሕም ቅድመ እግዚአብሔር። ፭ ወይነሥእ ካህን ዘቅቡዕ ወፍጹም በእዴሁ እምደሙ ለውእቱ ላሕም ወያበውኦ ውስተ ደብተራ ዘመሩል። ፮ ወይጠምዕ አፃብዒሁ ውስተ ደሙ ወይነዝኅ እምውእቱ ደም ስብዓ ቅድመ እግዚአብሔር ላዕለ መንጦላዕተ ቅድሳት። ፯ ወይወዲ ካህን እምደሙ ለውእቱ ላሕም ላዕለ አቅርንተ ምሥዋዕ ዘዕጣን፣ ዘይወድዩ ቅድመ እግዚአብሔር ዘሀሎ ውስተ ደብተራ ዘመርጡል። ፰ ወይክዑ ኵሎ ደሞ ኅበ መንበሩ ለምሥዋዕ ዘቍርባን ዘኀበ ኖኅተ ደብተራ ዘመርጡል። ፱ ወኵሎ ስብሖ ለውእቱ ላሕም ዘበእንተ ኃጢ አት ያሴስል ወእምስብሕ ዘይገለብብ ንዋየ ውስቱ ወኵሎ ስብሖ ዘውስተ አማዑቱ። ፲ ወክልኤሆን ኵልያቲሁ ወስብሐ ዘላዕሌሆን ወዘጸራቲሁ ይመትር። ፲፩ በከመ ያወጽኡ ዘላሕመ መድኃኒት ወይወድዮ ካህን ላዕለ ምሥዋዕ ዘቍርባን ወማእሶሂ ለውእቱ ላሕም ወኵሎ ሥጋሁ ምስለ ርእሱ፥ ወምስለ ሰኰናሁ ወከርሦ ወካዕሴሁ። ፲፪ ወይወስዱ አፍአ እምትእይንት ውስተ መካን ንጹሕ ኅበ ይክዕዉ ሐመደ ወያውዕይዎ ላዕለ ዕፀው በሳት ውስተ ምክዓወ ሐመድ። ፲፫ ወእመሰ ለኵሉ ተአይን ዘደቂቀ እስራኤል ተስሕቶሙ ወተረስዐት እምአዕንቲሆሙ ቃል ለተአይን ወገብሩ እምኵሉ ትእዛዙ ለእግዚአብሔር ዘኢይከውን ለገቢር። ፲፬ ወእምዝ ነስሑ ወተዓውቀቶሙ ኃጢአቶሙ እንተ አበሱ ያመጽኡ ትእይንቶሙ ላሕመ እምአልሕምት ንጹሐ በእንተ ኃጢአቶሙ ወያመጽእዎ ኅበ ኆኅተ ደብተራ ዘመርጡል። ፲፭ ወይወድዩ ሊቃናተ ይእቲ ትእይንት ላዕለ ርእሱ ለውእቱ ላሕም እደዊሆሙ በቅድመ እግዚአብሔር ወይጠብሕዎ ለውእቱ ላሕም ቅድመ እግዚአብሔር። ፲፮ ወያበውእ ካህን ዘቅቡዕ ቅምደሙ ለውእቱ ላሕም ውስተ ደብተራ ዘመርጡል። ፲፯ ወይጠምዕ አፃብዒሁ ካህን ውስተ ውእቱ ደም ወይነዝኅ ስብዓ በቅድመ እግዚአብሔር ቅድመ መንጦላዕተ ቅድሳት። ፲፰ ወይወዲ እምደሙ ካህን ላዕለ አቅርንተ ምሥዋዕ ቅድመ እግዚአብሔር ዘውስተ ደብተራ ዘመርጡል፥ ወኵሎ ደሞ ይክዑ ኅበ መንበረ ምሥዋዕ ዘቍርባን ዘሀሎ ኅበ ኆኅተ ደብተራ ዘመርጡል። ፲፱ ወኵሎ ስብሖ ያሴስል እምኔሁ ወይወድዮ ላዕለ ምሥዋዕ፥ ፳ ወይገብሮ ለውእቱ ላሕም በከመ ይገብርዎ ለላሕም ዘኃጢአት ወያስተሥሪ ሎሙ ካህን ወይትኃደግ ሎሙ። ፳፩ ወይወስድዎ ለውእቱ ላሕም አፍኣ እምትእይንት ወያውዕይዎ በከመ ያውዕይዎ ለቀዳማዊ ላሕም ዘኃጢአት እስመ ዘኃጢአት ትእይንት ውእቱ። ፳፪ ወእመሰ መኰንን አበሰ ወገብረ አሐተ እምኵሉ ትእዛዘ እግዚአብሔር አምላክክሙ ዘኢይከውን ለገቢር በኢያእምሮ ወነስሕ ወተአውቀቶ ኃጢአቱ እንተ አበሰ ባቲ ያመጽእ ቍርባኖ ሐርጌ እምአጣሊ ንጹሐ። ፳፫ ወይወዲ እዴሁ ላዕለ ርእሱ ለውእቱ ሐርጌ ወይጠብሕዎ ውስተ መካን ኅበ ይጠብሑ ዘይሠውዑ ቅድመ እግዚአብሔር እስመ ዘኃጢአት ውእቱ። ፳፬ ወይወዲ ካህን እምደም ዘበእንተ ኃጢአት በአፃብዒሁ ላዕለ አቅርንተ ምሥዋዕ ዘዕጣን። ፳፭ ወኵሎ ደሞ ይክዑ ላዕለ መንበረ ምሥዋዕ ዘቍርባን። ፳፮ ወኵሎ ስብሖ ይወዲ ላዕለ ምሥዋዕ በከመ ስብሐ እምሥዋዕት ዘመድኃኒት፥ ወያስተሥሪ ሎቱ ካህን ወይትኃደግ ሎቱ ኃጢአቱ። ፳፯ ወእመሰ አሐዱ ብእሲ አበሰ እምሕዝበ ምድር በኢያእምሮ ወገብረ አሐተ እምትእዛዘ እግዚአብሔር ዘኢይከውን ለገቢር ወነስሐ ወተዐውቀቶ ኃጢአቱ አንተ ገብረ ያመጽእ ጠሊተ እምአጣሊ አንስተ ንጽሕተ በእንተ ኃጢአቱ ዘገብረ። ፳፰ ወይወዲ እዴሁ ላዕለ ርእሰ ዘአምጽኣ በእንተ ኃጢአቱ ወይጠብሕዋ ለይእቲ ጠሊት ዘበእንተ ኃጢአት ውስተ መካን ኅበ ይጠብሑ ዘመሥዋዕት። ፳፱ ወይነሥእ ካህን እምደማ በአፃብዒሁ ወይወዲ ላዕለ አቅርንተ ምሥዋዕ ዘዕጣን፥ ወኩሎ ደማ ይክዑ ላዕለ መንበረ ምሥዋዕ ዘቍርባን። ፴ ወይመትር ኵሎ ስብሐ በከመ ይመትሩ ዘበእንተ መድኃኒት። ፴፩ ወይወዲ ካህን ላዕለ ምሥዋዕ ለመዓዛ ሠናይ ለእግዚአብሔር ወያስተሠሪ ሎቱ ካህን ወትትኀደግ ሎቱ ኃጢአት። ፴፪ ወእመሰ በግዐ አምጽአ ቍርባኖ በእንተ ኃጢአቱ አስንተ ንጽሕተ ያመጽእ። ፴፫ ወይወዲ እዴሁ ላዕለ ርእሳ ዘበእንተ ኃጢአቱ ወይጠብሕዋ ውስተ መካን ኅበ ይጠብሑ ዘይሠውዑ። ፴፬ ወይነሥእ ካህን እምደማ በአፃብዒሁ ወይወዲ ላዕለ አቅርንተ ምሥዋዕ ዘዕታን ወይክዑ ኵሎ ደማ ኅበ መንበረ ምሥዋዕ ዘቍርባን። ፴፭ ወይመትሩ ኵሎ ስብሐ በከመ ይመትሩ ስብሐ በግዕ ዘመሥዋዕተ መድኃኒት ወይወድዮ ላዕለ ምሥዋዐ ቍርባን ለእግዚአብሔር ወያስተሠሪ ካህን በእንተ ኃጢአቱ ወይትኅደግ ሎቱ።
				ምዕራፍ ፭።
፩ ወእመሰ አሐዱ ብእሲ አበሰ ዘስምዐ ኮነ ወሰምዐ ቃለ ወአምሐልዎ ወየአምር ወርእየ ለእመ ኢያይድዐ ኃጢአተ ይከውኖ። ፪ ወእመቦ ብእሲ ዘገሠሠ እምኵሉ ርኵስ አው ምውተ፥ አው ብላዐ አርዌ ዘኢኮነ ንጹሐ አው በድነ እንስሳ ርኩስ አው በድነ ዘይትሐወስ ርኩስ፥ ወዘአልዓለ እምኔሁ ርኩስ ውእቱ። ፫ አው ዘገሠሠ እምርኵሰ ሰብእ፥ ወእምኵሉ ርኵስ ወዘአልዓለ እምኔሁ የርኵስ፥ እመኒ እንዘ ኢየአምር ወእምዝ ተዓውቆ ወነስሓ። ፬ ወእመኒ ብእሲ መሐለ ወነበበ በከናፍሪሁ ለገቢረ እኩይ አው ለገቢረ ሠናይ በእንተ ኵሉ እምከመ መሐለ እንዘ ኢየአምር ወእምዝ ተዓውቆ ዘአበሰ በአሐዱ እምዝንቱ። ፭ ወአይድዐ ኃጢአቶ ዘአበሰ ባቲ ያመጽእ ለእግዚአብሔር በእንተ ኃጢአቱ ዘአበሰ በግዕተ ንጽሕተ እምአምባግዕ፥ አው ጠሊተ እምአጣሊ ወያስተሠሪ ሎቱ ካህን በእንተ ኃጢአቱ ዘአበሰ ወይትኃደግ ሎቱ። ፮ ወእመሰ አልቦ ውስተ እዴሁ ወኢየአክል ለሤጠ በግዕ ያመጽእ ክልኤተ ማዕነቀ አው ክልኤተ እጕለ ርግብ ለእግዚአብሔር አሐዱ በእንተ ኃጢአቱ ወአሐዱ፥ ለመሥዋዕት። ፯ ወያመጽእ ኅበ ካህን ቀይቀውም ወየሐርዶ ካህን ክሣዶ ወኢያወቅዮ ርእሶ። ፰ ወይነዝኅ ደሞ ውስተ አረፍተ ምሥዋዕ ወዘተርፈ ደሞ ያንጸፈጽፍ ላዕል መንበረ ምሥዋዕ እስመ ዘበእንተ ኃጢአት ውእቱ። ፱ ወለካልኡኒ ይገብሮ መሥዋዕተ በከመ ሕ ጉ ወያስተሠሪ ሎቱ ካህን በእንተ ኃጢአት እንተ አበሰ ወይትኃደግ ሎቱ። ፲ ወእመሰ አልቦ ውስተ ዴሁ ዘየአክል ለዘውገ ማዕነቅ አው ለክልኤ እጕለ ርግብ ያመጽእ ቍርባኖ በእንተ ኃጢአቱ ሥንዳሌ ዐሥራተ እድ ዘመስፈርተ ኢፍ። ፲፩ ወኢይወዲ ውስቴቱ ቅብዐ ወስኂነ፥ እስመ ዘበእንተ ኃጢአት ውእቱ። ፲፪ ወያመጽእ ኅበ ካህን ወይዘግን እምኔሁ ካህን ምልአ ሕፍኑ በእንተ ተዝካሩ ወይወድዮ ላዕለ ምሥዋዕ በላዕለ ቍርባኑ ለእግዚአብሔር እስመ ዘኃጢአት ውእቱ። ፲፫ ወያስተሠሪ ሎቱ ካህን በእንተ ኃጢአቱ እንተ አበሰ በአሐዱ እምእሉ ወይትኃደግ ሎቱ ወዘተርፈ፥ ይከውን ለካህን ከመ ምሥዋዕተ ሥንዳሌ። ፲፬ ወነበቦ እግዚአብሔር ለሙሴ ወይቤሎ ብእሲ ለእመ ረስዐ ወአበሰ በኢያእምሮ ላዕል ቅድሳተ እግዚአብሔር ያመጽእ በእንተ ኃጢአቱ ወንስሓሁ ለእግዚአብሔር ሐርጊ ንጹሐ እምአባግዕ፥ ዘሤጠ ሰቅሎን ብሩር በሰቅል ቅዱስ በእንተ ዘንስሓ። ፲፭ ወይፈዲ ዘበአበሰ ላዕለ ቅድስት ወይዌስክ ላዕሌሁ ኅምስተ እዴሁ፥ ወይሁቦ ለካህን ወያስተሠሪ ሎቱ በውእቱ ሐርጌ ዘንስሓሁ ወይትኃደግ ሎቱ ኃጢአት። ፲፮ ወብእሲ እመ አበሰ ወገብረ አሐተ እምትእዛዘ እግዚአብሔር ዘኢይከውን ለገቢር በኢያእምሮ ወተዐውቆ ወነስሐ በእንተ ዘኮነቶ ኃጢአተ ያመጽእ ሐርጌ እምአባግዕ ንጹሐ ዘሴጠ ሰቅሎን ብሩር በእንተ ንስሓሁ ኅበ ካህን። ፲፯ ወያስተሠሪ ሎቱ ካህን በእንተ ረሲዖቱ ዘረስዐ ወበተን ዘኢያእመረ ወይትኃደግ ኃጢአቱ እስመ ነስሐ ቅድመ እግዚአብሔር። 
				ምዕራፍ ፮።
፩ ወነበቦ እግዚአብሔር ለሙሴ ወይቤሎ ብእሲ ለእመ አበሰ ወአስተተ ወተኀየየ ትእዛዘ እግዚአብሔር ወሐሰዎ ለካልኡ በዘአማኅፀኖ አው በዘተሳተፎ፥ አው በዘሄዶ፥ አው ዘዐመፆ ለካልኡ። ፪ አው እመ ረከበ ዘገደፉ ወሐሰወ በእንቲአሆሙ ወመሐለ በዐመፃ በአሐዱ እምእሉ ዘይገብር ሰብእ ዘኢይከውን ለገቢር ወለአብሶ ቦሙ። ፫ ወእምከመ አበሰ ወእምዝ ነስሐ ወአግብአ ዘነሥአ ወሄደ አው ዘዓመፀ ወገፍዐ አው ማኅፀነ ዘአማኅፀኖ ካልኡ አው ዘረክበ ዘገደፉ። ፬ እምኵሉ ዘመሐለ በእንቲአሁ በዓመፃ ወአግብአ ርእሰ ንዋዩ ይወስክ ሐምስተ እዴሁ ላዕሌሁ ወያግብእ ለበዓለ ንዋይ በዕለተ ንስሓሁ ለእግዚአብሔር በግዐ እምአባግዕ ንጹሐ ዘሤጠ ሰቅሎን ብሩር። ፮ ወያስተሠሪ ሎቱ ካህን ቅድመ እግዚአብሔር ወይትኃደግ ሎቱ በበይነ አሐዱ እምእሉ ዘገብረ ወነስሐ በእንቲአሁ። ፯ ወነበቦ እግዚአብሔር ለሙሴ ወይቤሎ አዝዞሙ ለአሮን ወለደቂቁ። ፰ ወበሎሙ ከመዝ ውእቱ ሕጉ ለመሥዋዕት ውስተ ምሥዋዕ ተኃድግዎ እስከ ይጸብሕ እንዘ ትነድድ እሳተ ምሥዋዕ ላዕሌሁ። ፱ ወይለብስ ካህን ልብሰ አጌ ወቃሰ ዘአጌ ላዕለ ሥጋሁ ወያሴስል ውእተ ሐመድ ዘበልዓት እሳተ መሥዋዕት እምውስተ ምሥዋዕ ወያነብሮ ቅሩበ ምሥዋዕ። ፲ ወያሴስል ውእተ አልብሳኢሁ ወይለብስ ካልእ ልብሰ ወይወስድ ሐመደ አፍኣ እምትእይንት ውስተ መካን ንጹሕ። ፲፩ ወእሳትሰ ትነድድ ውስተ ምሥዋዕ በኵሉ ጊዜ ወኢትጠፍእ። ፲፪ ወያነድድ ዕፀወ በላዕሌሁ ካህን በበነግህ ወይዌትሕ ላዕሌሁ ዘመሥዋዕት። ፲፫ ወይወዲ ውስቴቱ ስብሐ ዘመድኃኒት ዝንቱ ውእቱ ሕጉ ለመሥዋዕት ዘያበውኡ ደቂቀ አሮን ውስተ ምሥዋዕ ቅድመ እግዚአብሔር። ፲፬ ወይነሥእ እምኔሁ በሕፍኑ እምሥንዳሌ ዘመሥዋዕት ቅድመ እግዚአብሔር ምስለ ቅብዑ ወምስለ ስኂኑ ዘሀሎ ውስተ መሥዋዕቱ። ፲፭ ወይወድዮ ውስተ ምሥዋዕ፥ እስመ ቍርባነ ዝክሩ ለእግዚአብሔር ውእቱ ወመዓዛ ሠናይ። ፲፮ ወዘተርፈ እምኔሁ ይበልዑ አሮን ወደቂቁ ወናእተ ይበልዕዎ በመካን ቅዱስ ውስተ ዓፀደ ደብተራ ዘመርጡል። ፲፯ ወኢያብኅእዎ ለአብስሎ ክፍሎሙ ውእቱ ዝንቱ ዘወሀብክዎሙ እመሥዋዕቱ ለእግዚአብሔር ቅዱስ ለቅዱሳን ከመ ዘበእንተ ኃጢአት ወዘበእንተ ንስሓኒ። ፲፰ ኵሉ ተባዕት እምካህናት ይበልዖ፥ ሕግ ውእቱ ዝንቱ ዘለዓለም በመዋዕሊክሙ ወእመሥዋዕቱ ለእግዚአብሔር ኵሉ ዘገሠሠ ይትቄደስ። ፲፱ ወነበቦ እግዚአብሔር ለሙሴ ወይቤሎ ዝንቱ ውእቱን ዘጸገውክዎ ለአሮን ወለደቂቁ እምዘ ያመጽኡ ለእግዚአብሔር እምአመ ዕለተ ተቀብዐ ዓሥራተ እድ ዘመስፈርተ ኢፍ ሥንዳሌ። ፳ መሥዋዕትሰ ዘበኵሉ ጊዜ መንፈቃ ለነግህ ወመንፈቃ ለፍና ሠርክ ምስለ ቅብዕ በጤገን ይገብርዎ። ፳፩ ወለቢሶሙ ያመጽእዎ እስመ መሥዋዕተ ፍተት ውእቱ ወቍርባን ዘመዓዛ ሠናይ ለእግዚአብሔር። ፳፪ ካህን ዘቅቡዕ ህየንቴሁ እምደቂቁ ይገብሮ ሕግ ውእቱ ዘለዓለም፥ ወበኵሉ ጊዜ ይትገበር። ፳፫ ወኵሉ መሥዋዕት ዘካህናት ይነድድ ኵሎ ጊዜ ወአልቦ ዘይትበላዕ እምኔሁ። ፳፬ ወነበቦ እግዚአብሔር ለሙሴ ወይቤሎ ንግሮሙ ለአሮን ወለደቂቁ ወበሎሙ ፳፭ ከመዝ ውእቱ ሕጋ ለኃጢአት ውስተ መካን ኅበ ይጠብሑ ዘመሥዋዕተ በህየ ይጠብሑ ዘበእንተ ኃጢአትኒ በቅድመ እግዚአብሔር ወቅዱስ ለቅዱሳን ውእቱ። ፳፮ ካህን ይትገብሮ ይበልዖ ወበመካን ቅዱስ ይበልዕዎ በኀበ ዐፀደ ደብተራ ዘመጡል። ፳፯ ወኵሉ ዘገሠሦ ለውእቱ ሥጋ ይትቄደስ ወእመቦ ኅበ ተነዝኅ እምደሙ ውስተ ልብስ ኅበ ተነዝኀ ላዕሌሁ የሐጽብዎ በመካን ቅዱስ። ፳፰ ወለልሕኵትሰ ዘቦቱ አብሰልዎ ይሰብርዎ ወእመሰ በንዋየ ብርት አብሰልዎ የሐብርትዎ ወየሐጽብዎ በማይ፥ ፳፱ ኵሉ ትባዕት እምካናት ይበልዖ ቅዱስ ለቅዱሳን ውእቱ። ፴ ወኵሉ ዘበእንተ ኃጢአት ዘያበውኡ እምደሙ ውስተ ደብተራ ዘመርጡል ያስተሠርዩ ቦቱ ውስተ ቅድስት ኢይትበላዕ በእሳት ያነድድዎ። 
				ምዕራፍ ፯።
፩ ወከመዝ ውእቱ ሕጉ ለንስሓ ቅዱስ ውእቱ ለቅዱሳን። ፪ ውስተ መካን ኅበ ይጠብሑ ዘመሥስዋዕት በህየ ይጠብሕዎ ለበግዕ ዘንስሓ ወይክዕዉ ደሞ ውስተ ዓውደ ምሥዋዕ። ፫ ወኵሎ ስብሖ ያመጽእ ወሐቌሁኒ ወስብሐኒ ዘይከድን ንዋየ ውሥጡ፥ ወስብሐ ዘውስተ አማዑቱ። ፬ ወክልኤሆን ኵልያቲሁ ወስብሐ ዘላዕሌሆን ወዘላዕለ ጸራዒቱ ወከብዶ እንተ ትንእስ ምስለ ኵልያቲሁ ይመትሮ ካህን። ፭ ወይወድዮ ላዕለ ምሥዋዕ ቍርባን ውእቱ ዘመዓዛ ሠናይ ለእግዚአብሔር ዘበእንተ ንስሓ ውእቱ። ፮ ኵሉ ተባዕት እምካህናት ይበልዖ በመካን ቅዱስ፥ ወቅዱስ ውእቱ ለቅዱሳን። ፯ በከመ ዘበእንተ ኃጢአት ከማሁ ዘበእንተ ንስሓሂ ወአሐዱ ሕጎሙ ለካህን ዘያስተሠሪ በእንቲአሆሙ ሎቱ ውእቱ። ፰ ወለካህን ዘያበውእ መሥዋዕተ ሰብእ ማእሰ መሥዋዕቱ ዘውእቱ ሦዐ ሎቱ ውእቱ። ፱ ወኵሎ መሥዋዕት ዘግቡር ለኵሉ ደቂቀ አሮን ዕሩይ ውእቱ ለለአሐዱ። ፲ ወከመዝ ውእቱ ሕገ መሥዋዕተ መድኃኒት ዘያመጽኡ ለእግዚአብሔር፤ ፲፩ ወለእመ በእንተ አኰቴት አምጽኦ ያመጽእ ውእተ መሥዋዕተ አኰቴት ኅብስተ ሥንዳሌ ዘግቡር በቅብዕ ወጸሪቀ ናእተ ዘሥንዳሌ ዘልውስ በቅብዕ። ፲፪ ምስለ ኅብስት ዘብሑእ ያመጽእ ቍርባኖ ለመሥዋዕት አኰቴት ዘመድኃኒት። ፲፫ ወይወስድ እምኔሁ አሐደ እምኵሉ ቍርባኑ ሃብተ እግዚአብሔር ለካህን ዘይክዕዎ ለውእቱ አኰቴት ሎቱ ውእቱ። ፲፬ ወሥጋኒ ዘመሥዋዕተ አኰቴት ሎቱ ውእቱ ወበዕለተ ያመጽእዎ ይበልዕዎ ወአልቦ ዘያተርፉ ለነግህ። ፲፭ ወለእመሰ ዘቦ ብፅዓት አው ዘበፈቃዱ ያበውእ ቍርባኖ በዕለተ አምጽአ መሥዋዕቶ ይበልዕዎ ወበሣኒታሂ፤ ፲፮ ወለእመ ተርፈ እምሥጋ መሥዋዕቱ እስከ ሣልስት ዕለት በእሳት ያውዕይዎ። ፲፯ ወለእመሰ በልዑ እምውእቱ ሥጋ በሣልስት ዕለት ኢይትዌከፎ ለዘ አብአ ወኢይትኌለቆ እስመ ርኩስ ውእቱ፥ ወነፍስ እንተ በልዓት እምኔሁ ይእቲ ትነሥእ ኃጢአቶ። ፲፰ ወሥጋኒ እምከመ ለከፎ እምኵሉ ርኩስ ኢይብልዕዎ አላ በእሳት ያውዕይዎ ወኵሉ ንጹሕ ኢይብላዕ እምኔሁ። ፲፱ ወነፍስ እንተ በልዓት እምውእቱ ሥጋ ዘመሥዋዕተ መድኃኒት ዘእግዚአብሔር እንዘ ርኵሱ ላዕሌሁ ለትደምሰስ ይእቲ ነፍስ እምሕዝባ። ፳ ወነፍስኒ እንተ ገሠሰት እምኵሉ ርኩስ አው እምርኵሰ ሰብእ አው ዘእንስሳ ዘኢኮነ ንጹሐ ወበልዓት እምውእቱ ሥጋ እመሥዋዕተ መድኃኒት ዘእግዚአብሔር ለትደምሰስ ይእቲ ነፍስ እምሕዝባ። ፳፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል። ፳፪ ወበሎሙ ኵሎ ስብሐ ላህም ወበግዕ ወጠሊ ኢትብልዑ። ፳፫ ወኵሉ ስብሐ ምውት ወብላዐ አርቄ ለግዩር ይኩንክሙ፥ ወአንትሙሰ ባሕቱ ኢትብልዕዎ። ፳፬ ወኵሉ ዘበልዐ ስብሐ እምዘያመፅኡ ለእግዚአብሔር መሥዋዕተ እመራዕይ ለትደምሰስ ይእቲ ነፍስ እምሕዝባ። ፳፭ ወኵሎ ደመ ኢትብልዑ በኵለሄ በኀበ ሀሎክሙ ኢ ዘእንስሳ ወኢ ዘአዕዋፍ። ፳፮ ወኵላ ነፍስ እንተ በልዓት ደመ ለትደምሰስ እምሕዝባ። ፳፯ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል። ፳፰ ወበሎሙ ዘያመጽእ መሥዋዕተ መድኃኒት ለእግዚአብሔር ያመጽእ ቍርባኖ በእደዊሁ ስብሐ ተላዕ፥ ወከብዶ እንተ ትንእስ ቅድመ እግዚአብሔር። ፳፱ ወይወድዮ ካህን ለስብሐ ተላዕላዕለ ምሥዋዕ፣ ወተላዑሰ ይኩን ለአሮን ወለደቂቁ። ፴ ወአገዳሁ ዘየአማን እምሥዋዕተ መድኃኒትክሙ ይሁብ ሃብተ ለካን ዘያበውእ ደመ መድኃኒቱ። ፴፩ ወስብሐኒ ዘደቂቀ እስራኤል አገዳ ዘየማን ለአሮን ወለደቂቁ ክፍሎሙ ውእቱ። ፴፪ እስመ ተላዐ ወአገዳ ዘየማን ነሣእኩ እመሥዋዕተ መድኃኒቶሙ ለደቂቀ እስራኤል ወወሀብክዎ ለአሮን ወለደቂቁ ይኩኖሙ ሕገ ዘለዓለም እምደቂቀ እስራኤል። ፴፫ ዝንቱ ውእቱ ክፍሉ ለአሮን ወለደቂቁ እመሥዋዕቱ ለእግዚአብሔር እምአመ ይትቀብዐ ይኩኑ ካህናተ ለእግዚአብሔር። ፴፬ በከመ አዘዘ እግዚአብሔር የሀብዎሙ እምአመ ቀብዕዎሙ እምደቂቀ እስራኤል ወይኩኖሙ ሕገ ዘለዓለም በመዋዕሊሆሙ። ፴፭ ወዝንቱ ውእቱ ሕጉ ለቍርባን ወለመሥዋዕት ለዘበእንተ ኃጢአትኒ ወለዘበእንተ ንስሓኒ ወለፍጻሜኒ ወለዘመሥዋዕተ መድኃኒትኒ። ፴፮ በከመ አዘዞ እግዚአብሔር ለሙሴ በደብረ ሲና በዕለተ አዘዞሙ እግዚአብሔር ለደቂቀ እስራኤል ያብኡ ቍርባኖሙ ቅድመ እግዚአብሔር በገዳም ዘሲና።
				ምዕራፍ ፰።
፩ ወነበቦ እግዚአብሔር ለሙሴ ወይቤሎ ንሥኦሙ ወለደቂቁ። ፪ ወአልባሲሆሙኒ ወቅብዐ ዘይትቀብዑ ወለሕመ ዘበእንተ ኃጢአት ወክልኤተ አባግዐ ወመሶበ ናእት። ፫ ወአስተጋብእ ኵሎ ተአይነ ኅበ ኆኅተ ደብተራ ዘመርጡል። ፬ ወገብረ ሙሴ በከመ አዘዞ እግዚአብሔር ወአስተጋብአ ኵሎ ተአይነ ኅበ ኆኅተ ደብተራ ዘመርጡል። ፭ ወይቤሎሙ ሙሴ ለተአይን ዝንቱ ውእቱ ቃል ዘአዘዘ እግዚአብሔር ትግበሩ። ፮ ወነሥኦሙ ሙሴ ለአሮን ወለደቂቁ ወሐፀቦሙ በማይ። ፯ ወአልበሶ ለአሮን አልባሰ ቢሦስ ወአቅነቶ ቅናተ፥ ወአልበሶ ጶዴሬ፥ ወወደየ ላዕሌሁ ልብሰ መትከፍት። ፰ ወአቅነቶ መልዕልተ ግብረታ ለልብሰ መትከፍት ወአሰራ ቦቱ፥ ወወደየ ላዕሌሁ ልብሰ ሎግዮ ዘተአምር ወዘጽድቅ። ፱ ወወደየ አክሊለ ዲበ ርእሱ ወወደየ ላዕለ ውእቱ አክሊል መንገለ ገጹ ቈጽለ ወርቅ ዘቅዱስ በከመ አዘዞ እግዚአብሔር ለሙሴ። ፲ ወነሥአ ሙሴ እምቅብዕ ዘይት ቀብዑ፥ ወነዝኀ ላዕለ ምሥዋዕ ስብዐ ወቀብዖ ለመሥዋዕ። ፲፩ ወቀደሰ ኵሎ ንዋዮ ወማእከከኒ ወመንበሮ ቀደሰ ወቀብዓ ለደብተራ ወለኵሉ ንዋያ። ፲፪ ወከዓወ ሙሴ እምቅብዕ ዘይት ቀብዑ ላዕለ ርእሰ አሮን ወቀብዖ ወቀደሶ። ፲፫ ወአምጽኦሙ ሙሴ ለደቂቀ አሮን ወአልበሶሙ አልባሰ ወአቅነቶሙ ቅናታተ ወወደየ ላዕሌሆሙ አክሊለ በከመ አዘዞ እግዚአብሔር ለሙሴ። ፲፬ ወአምጽአ ላሕመ ዘበእንተ ኃጢአት ወወደዩ አሮን ወደቂቀ እደዊሆሙ ላዕለ ርእሱ ለውእቱ ላሕም ዘበእንተ ኃጢአት ወጠብሕዎ። ፲፭ ወነሥአ ሙሴ እምደሙ ወወደየ ላዕለ አቅርንተ ምሥዋዕ በዓውዱ በአፃብዒሁ ወአንጽሖ ለመሥዋዕ ወከዓወድ እሞ ኅበ መንበረ ምሥዋዕ ወቀደሶ ከመ ያስተሥሪ ቦቱ። ፲፮ ወነሥኦ ሙሴ ስብሐ ዘውስተ ንዋየ ውስጡ ወከብዶ እንተ ትንእስ ወክልኤሆን ኵልያቲሁ ወስብሐ ዘላዕሌሆን ወወደየ ላዕለ ምሥዋዕ። ፲፯ ወማእሶኒ ሥጋሁኒ ወካዕሴሁኒ ለውእቱ ላሕም አውዓየ በእሳት አፍኣ እምትእይንት በከመ አዘዞ እግዚአብሔር ለሙሴ። ፲፰ ወአምጽአ ሙሴ በግዐ ለመሥዋዕት ወወደዩ አሮን ወደቂቅ እደዊሆሙ ላዕለ ርእሱ ለውእቱ በግዕ። ፲፱ ወጠብሖ ሙሴ ለውእቱ በግዕ ወከዐወ ደሞ ውስተ ዓውደ ምሥዋዕ። ፳ ወመተሮ ለውእቱ በግዕ በበአባላቲሁ ወወደየ ሙሴ ርእሶ ወአባላቲሁ ወስብሖ ወከርሦ ወእገሪሁኒ ሐፀበ በማይ። ፳፩ ወወደየ ኵሎ ላዕለ ምሥዋዕ፥ እስመ መሥዋዕት ውእቱ ዘመዓዛ ሠናይ ወቍርባን ውእቱ ለእግዚአብሔ በከመ አዘዞ እግዚአብሔር ለሙሴ። ፳፪ ወአምጽአ ሙሴ ካልአ በግዐ ዘፍጻሜ ወወደዩ አሮን ወደቂቁ እደዊሆሙ ላዕለ ርእሱ ለውእቱ በግዕ ወጠብሕዎ። ፳፫ ወነሥአ ሙሴ እምደሙ ወወደየ ላዕለ ከተማ ዕዝኑ ለአሮን እንተ የማን፥ ወላዕለ ከተማ አፅባዕተ እዴሁ እንተ የማን ወላዕለ ከተማ አፅባዕተ እግሩ እንተ የማን። ፳፬ ወአምጽኦሙ ሙሴ ለደቂቀ አሮን ወወደየ ሙሴ እምውእቱ ደም ላዕለ ከተማ ዕዘኒሆሙ ዘየማን፥ ወላዕለ ከተማ አፃብዐ እደዊሆሙ ዘየማን፥ ወላዕለ ከተማ አፃብዐ እገሪሆሙ ዘየማን፥ ወከዓዎ ሙሴ ለውእቱ ደም ውስተ ዓውደ ምሥዋዕ። ፳፭ ወነሥአ ሙሴ ስብሐ ወሐቌሁ ወስብሐ ከርሡ ወከብዶ እንተ ትንእስ ወክልኤሆን ኵልያቲሁ ወስብሐ ዘላዕሌሆን ወአገዳ ዘየማን። ፳፮ ወነሥአ እምሶብ ዘፍጻሜ ዘሀሎ ቅድመ እግዚአብሔር ኅብስተ ናእት አሐተ፥ ወኅብስተ ዘበቅብዕ አሐተ፥ ወጸሪቀ አሐተ፥ ወወደዮን ዲበ ስብሕ ወዲበ አገዳ ዘየማን። ፳፯ ወአንበረ ኵሎ ዲበ እደወ አሮን ወላዕለ እደወ ደቂቁ ወአብኦሙ መባአ ቅድመ እግዚአብሔር። ፳፰ ወነሥአ ሙሴ እምእደዊሆሙ ወወደዮ ላዕለ ምሥዋዕ ወዲበ ምሥዋዕተ ፍጻሜ ቍርባን ወመዓዛ ሠናይ ውእቱ ለእግዚአብሔር። ፳፱ ወነሥአ ሙሴ ተላዐ ወመተረ ከመ ይደዮ ቅድመ እግዚአብሔር እምበግዕ ዘፍጻሜ ወኮነ ክፍሉ ለአሮን በከመ አዘዞ እግዚአብሔር ለሙሴ። ፴ ወነሥአ ሙሴ እምቅብዕ ዘይትቀብዑ ወእምደም ዕምሥዋዕ፣ ወነዝኀ ላዕለ አሮን ወላዕለ አልባሲሁ ወላዕለ ደቂቁ ወላዕለ አልባሰ ደቂቁ፥ ወቀደሶ ለአሮን ወለአልባሲሁ ወለደቂቁ ወለአልባሰ ደቂቁ። ፴፩ ወይቤሎሙ ሙሴ ለአሮን ወለደቂቁ፥ አብስሉ ውእተ ሥጋ በዓፀደ ደብተራ ዘመርጡል ወበመካን ቅዱስ ወበህየ ብልዕዎ ወኅብስተኒ ዘውስተ መሶብ ዘፍጻሜ በከመ አዘዘኒ እግዚአብሔር ወይቤለኒ አሮን ወደቂቁ ይብልዕዎ። ፴፪ ወዘተርፈ እምሥጋ ወኅብስት በእሳት አውዕይዎ። ፴፫ ወኢትፃኡ እምኆኅተ ደብተራ ዘመርጡል ሰቡዐ ዕለተ፥ እስከ አመ ትፌጽሙ ዕለተ ፍጻሜክሙ እስመ ሰቡዐ ዕለተ ይትፌጸማ እደዊክሙ። ፴፬ በከመ ተገብረ እብዛቲ ዕለት እንተ አዘዘ እግዚአብሔር ከመ ይግበሩ በዘያስተሠርዩ ለክሙ። ፴፭ ወንበሩ ውስተ ኆኅተ ደብተራ ዘመርጡል ሰቡዐ ዕለተ ሌሊተ ወመዓልተ ወዕቀቡ ትእዛዞ ለእግዚአብሔር ከመ ኢትሙት እስመ ከማሁ አዘዘኒ እግዚአብሔር። ፴፮ ወገብሩ አሮን ወደቂቁ ኵሎ ቃለ አዘዞ እግዚአብሔር ለሙሴ። 
				ምዕራፍ ፱።
፩ ወኮነ በሳምንት ዕለት ፀውዖሙ ሙሴ ለአሮን ወለደቂቁ ወለአእሩገ እስራኤል። ፪ ወይቤሎ ለአሮን ንሣእ ለከ ላሕመ እምአልሕምት ዘበእንተ ኃጢአት ወበግዐ ለመሥዋዕት ወአምጽኦሙ ቅድመ እግዚአብሔር። ፫ ወንግሮሙ ለአእሩገ እስራኤል ወበሎሙ ንሥኡ አሐደ ሐርጌ እምአጣሊ ዘበእንተ ኃጢአት ወበግዐ ወላሕመ ወማሕሰአ ዘዓመት ንጹሐነ ለመሥዋዕት። ፬ ወላሕመኒ እምአልሕምት ወበግዐኒ ለመሥዋዕተ መድኃኒት ቅድመ እግዚአብሔር ወሥንዳሌ ዘልውስ በቅብዕ እስመ ዮም ያስተርኢ ለክሙ እግዚአብሔር። ፭ ወነሥኡ በከመ አዘዞሙ ሙሴ ቅድመ ኆኅተ ድብተራ ዘመርጡል ወወጽኡ ኵሉ ተአይን ወቆሙ ቅድመ እግዚአብሔር። ፮ ወይቤሎሙ ሙሴ ዝንቱ ውእቱ ቃል ዘይቤለክሙ እግዚአብሐኢር ግበሩ ወያስተርኢ ለክሙ ስብሐተ እግዚአብሔር። ፯ ወይቤሎ ሙሴ ለአሮን ሑር ኀበ ምሥዋዕ ወግበር ዘበእንተ ኃጢአትከ ወዘመሥዋዕትከ ወአስተሥሪ ለርእስከ ወዘመሥዋዕትከ ወአስተሥሪ ለርእስከ ወለቤትከ ወእምዝ ግበር መሥዋዕተ ለሕዝብከ ወአስተሥሪ ሎሙ በከመ አዘዘ እግዚአብሔር። ፰ ወሖረ አሮን ኅበ ምሥዋዕ ወጠብሐ ላሕመ ዘበእንተ ኃጢአቱ። ፱ ወአምጽኡ ደቂቀ አሮን ደሞ ኅቤሁ ወጠምዐ ውስተ ደሙ ወወደየ ላዕለ አቅርንተ ምሥዋዕ፣ ወከዐወ ደሞ ላዕለ መንበረ ምሥዋዕ። ፲ ወስብሐ ወክልኤሆን ኵልያቶ ወከብዶ እንተ ትንእስ ወወደየ ላዕለ ምሥዋዕ በከመ አዘዞ እግዚአብሔር ለሙሴ። ፲፩ ወሥጋሁሰ ወማእሶ አውዐዩ በእሳት አፍኣ እምትእይንት። ፲፪ ወጠብሐ ዘመሥዋዕትኒ ወአምጽኡ ደቂቀ አሮን ደሞ ኅቤሁ ወከዓዎ ዓውደ ምሥዋዕ። ፲፫ ወመሥዋዕቶኒ አምጽኡ ሎቱ በበመለያልይሁ ወርእሶኒ ወወደዩ ውስተ ምሥዋዕ። ፲፬ ወሐፀበ ንዋየ ውስጡ ወእገሪሁ ወወደዮ ላዕለ ምሥዋዕ ዲበ መሥዋዕት። ፲፭ ወእምዝ አብአ ቍርባኖሙ ለሕዝብ ወነሥኦ ለውእቱ ሐርጌ ዘበእንተ ኃጢአት ሕዝብ ወጠብሖ ወአንጽሖ ወመተሮ ዘከመ ቀዳሚ። ፲፮ ወአብአ መሥዋዕተ ወገብሮ ዘበሕጉ። ፲፯ ወአምጽአ እመሥዋዕተ ሥንዳሌ ምልአ እዴሁ እምኔሁ ወወደዮ ላዕለ ምሥዋዕ፣ ዘእንበለ መሥዋዕት ዘነግህ። ፲፰ ወእምዝ ጠብሑ ላሕመ ወበግዐ ለመሥዋዕተ መድኃኒት ዘሕዝብ፥ ወአምጽኡ ደቂቀ አሮን ደሞ ኅቤሁ፥ ወከዓወ ዓውደ ምሥዋዕ። ፲፱ ስብሐ ላሕምኒ ወዘበግዕ ወሐቌሁኒ ወስብሐኒ ዘይገለብብ ለከርሡ ወክልኤሆን ኵልያቲሁ ወስብሐ ዘላዕሌሆን ወከብዶ እንተ ትንእስ። ፳ ወአንበረ ስብሐ ዲበ ተላዕ ወወደየ ውስተ ምሥዋዕ። ፳፩ ወተላዐ ወአገዳ እየማን መተረ አሮን እስመ ሀብቱ ውእቱ ቅድመ እግዚአብሔር በከመ አዘዞ ለሙሴ። ፳፪ ወአልዓለ አሮን እዴሁ ላዕለ ሕዝብ ወባረኮሙ፥ ወወረደ ገቢሮ ዘበእንተ ኃጢአት ወዘመሥዋዕተ መድኃኒት። ፳፫ ወቦኡ ሙሴ ወአሮን ውስተ ደብተራ ዘመርጡል ወወጺኦሙ ባረክዎ ለኵሉ ሕዝብ ወአስተርአየ ስብሐተ እግዚአብሔር ለኵሉ ሕዝብ። ፳፬ ወወጽአት እሳት እምኅበ እግዚአብሔር ወበልዓት መሥዋዕቶ ዘላዕለ ምሥዋዕ ወስብሐኒ ወርእዩ ኵሉ ሕዝብ ወደንገፁ ወወድቁ በገጾሙ። 
				ምዕራፍ ፲።
፩ ወነሥኡ ደቂቀ አሮን ናዳብ ወአብዩድ አሐዱ አሐዱ ማዕጠንቶሙ፥ ወወደዩ ውስቴቶን እሳተ ወወደዩ ላዕሌሁ ዕጣነ ወአምጽኡ ቅድመ እግዚአብሔር እሳት ዘእምባዕድ ዘኢአዘዞሙ እግዚአብሔር። ፪ ወወጽአት እሳት እምኅበ እግዚአብሔር ወበልዓቶሙ ወሞቱ በቅድመ እግዚአብሔር። ፫ ወይቤሎ ሙሴ ለአሮን ዝውእቱ ዘይቤ እግዚአብሔር በእለ ይቀርቡኒ እትቄደስ ወበኵሉ ተአይን እሴባሕ ወደንገፀ አሮን። ፬ ወፀውዖሙ ሙሱእ ለሳሜሳዲ ወለኤልሳፍን ደቂቀ አዚሔል እኁሁ ለአበ አሮን፥ ወይቤሎሙ ሑር ንሥኡ አኃዊክሙ እምቅድመ መቅደስ ወአውጽእዎሙ አፍኣ እምትእይንት። ፭ ወቦኡ ወአውጽእዎሙ በአልባሲሆሙ አፍኣ እምትእይንት፥ በከመ ይቤሎሙ ሙሴ። ፮ ወይቤሎሙ ምሱኤ ለአሮን ወለአልአዛር ወለይታምር ደቂቁ፥ ርእሰክሙ ኢትቅርፁ ወአልባሲክሙ ኢትስጥጡ ከመ ኢትሙቱ ወኢይኩን መንሱት ላዕለ ኵሉ ተአይን አኃዊክሙሰ ኵሉ ቤተ እስራኤል እሙንቱ ይብክይዎሙ ለእለ አውዓዮሙ እግዚአብሔር። ፯ ወእምኆኅተ ደብተራ ዘመርጡል ኢትፃኡ ከመ ኢትሙቱ፥ እስመ ቅብዕ ዘይትቀብዑ ዘእግዚአብሔር ውሀለወ ላዕሌክሙ ወገብሩ በከመ አዘዞሙ ሙሴ። ፰ ወነበቦ እግዚአብሔር ለአሮን ወይቤሎ ወይነ ወሜሰ፥ ኢትስተይ አንተ ወደቂቅከ ምስሌከ እንዘ ትበውኡ ውስተ ደብተራ ዘመርጡል። ፱ አው እንዘ ትብወኡ ውስተ ደብተራ ዘመርጡል። ፱ አው እንዘ ትበውኡ ኅበ ምሥዋዕ ኢትሙቱ ሕግ ዘለዓለም ውእቱ። ፲ ዘቦቱ ይትፈለጡ ቅዱሳን ወርኩሳን ወንጹሐን ወእለ ኢኮኑ ንጹሐነ። ፲፩ ወትሜህሮሙ ለደቂቀ እስራኤል ኵሎ ሕግየ ዘነገርክዎሙ በእደ ሙሴ። ፲፪ ወይቤሎሙ ምሱኤ ለአሮን ወለአልአዛር ወለይታምር ደቂቁ እለ ተርፉ ንሥኡ መሥዋዕተ ዘተርፈ እምቍርባኑ ለእግዚአብሔር ወብልዑ ናእተ ኅበ ምሥዋዕ ቅዱስ ለቅዱሳን ውእቱ። ፲፫ እስመ ሕግ ውእቱ ለከ ወሕጎሙ ውእቱ ለደቂቅከ እመሥዋዕቱ ለእግዚአብሔር እስመ ከማሁ አዘዘኒ እግዚአብሔር። ፲፬ ወተላዐ ዘመባእ ወአገዳ ዘመባእ ትበልዑ በመካን ቅዱስ አንተ ወደቂቅከ ወቤትከ ምስለከ ሕግ ውእቱ ለከ፥ ወሕጎሙ ውእቱ ለደቂቅከ ዘተውህበ ለክሙ እመሥዋዕተ መድኃኒት ዘደቂቀ እስራኤል። ፲፭ አገዳ ዘመባእ ወተላዕ ዘይፈልጡ እምስብሕ ዘመሥዋዕት በቅድመ እግዚአብሔር ይኩንከ ለከ ወለደቂቅከ ምስሌከ ሕግ ዘለዓለም በከመ አዘዘኒ እግዚአብሔር። ፲፮ ወኃሠሦ ሙሴ ለሐርጌ ዘበእንተ ኃጢአት፥ ወሶበ ኃሠሦ ናሁ ውዑይ ወተምዐ ዲበ አልአዛር ወይታምር ደቂቀ አሮን እለ ተርፉ። ፲፯ ወይቤሎሙ ለምንት ኢበላዕክሙ ዘበንተ ኃጢአት በመካን ቅዱስ እስመ ቅዱስ ውእቱ ለቅዱሳን። ፲፰ ወወሀብክሙ ዝንተ ትብልዑ ከመ ትኅድጉ ኃጢአተ ትእይንት ወታስተሥርዩ ሎሙ ቅድመ እግዚአብሔር። ፲፱ እስመ ለዘቦአ ደሙ ውስተ መቅደስ በቅድሜሁ በውስጥ ትበልዑ በመካን ቅዱስ በከመ ተአዘዝኩ። ፳ ወተናግሮ አሮን ለሙሴ ወይቤሎ ዮም ሶበ ቀደሱ ዘበእንተ ኃጢአቶሙ ወመሥዋዕቶሙኒ ቅድመ እግዚአብሔር ዛቲ ረከበተኒ ወዮጊ ኢኮነ ሠናየ ቅድመ እግዚአብሔር ከመ እብላዕ ዘበእንተ ኃጢአት ወሰምዐ ሙሴ ወአደሞ። 
				ምዕራፍ ፲፩።
፩ ወነበቦ እግዚአብሔር ለሙሴ ወለአሮን ወይቤሎሙ ንግርዎሙ ለደቂቀ እስራኤል። ፪ ወበልዎሙ ዝንቱ ውእቱ እንስሳ ዘትበልዑ እምኵሉ እንስሳ ዘሀሎ ዲበ ምድር። ፫ ኵሉ እንስሳ ዘንፉቅ ሰኰናሁ ወሥጡቅ ጽፈሪሁ እማእከሉ ወእንተ ክልኤቱ ውእቱ ወዘያመስኵዕ ኪያሁ ብልዑ ፬ ወዝንቱ ባሕቱ ዘኢትበልዑ፥ እምዘያመስኵዕ ወእምዘንፉቅ ሰኰናሁ ዝንቱ ርኩስ ውእቱ ለክሙ። ፭ ወዳስጴዳሂ እስመ ያመሰኵዕ ወኢኮነ ንፉቀ ሰኰናሁ ዝንቱኒ ርኩስ ውእቱ ለክሙ። ፮ ወኪሮግልዮስኒ እስመ ንፉቅ ሰኰናሁ ወሥጡቅ ጽፈሪሁ እማእከሉ ወኢያመሰኵዕ ውእቱኒ ርኩስ ውእቱ ለክሙ። ፯ ወሐራውያኒ እስመ ንፉቅ ሰኰናሁ ወሥጡቅ ጽፈሪሁ እማእከሉ ወኢያመእኵዕ ውእቱኒ ርኩስ ውእቱ ለክሙ። ፰ እምነ ሥጋሆሙ ኢትብልዑ ወበድኖሙኒ ኢትግሥሡ እስመ ርኩሳን ውእቶሙ ለክሙ። ፱ ወዝንቱ ዘትበልዑ እምኵሉ ዘውስተ ማይ ዘቦ ክንፍ ወዘቦ ቅሳር ዘሀሎ ውስተ ማይ ወዘስተ ባሕር ወዘውስተ አፍላግ ውእቱ ዘትበልዑ። ፲ ወኵሉ ዘአልቦ ክንፍ ወቅሳር ዘውስተ ማይ ወዘውስተ ባሕር ወዘውስተ አፍላ ወእምኵሉ ዘይጐሥዕ ማይ ወእምኵሉ ነፍሰ ሕይወት እንተ ውስተ ማይ ርኩስ ውእቱ ለክሙ። ፲፩ ወርኩሰ ይኩንክሙ፥ እምሥጋሆሙ ኢትብልዑ ወእብድኖሙ አስቆርሩ። ፲፪ ወኵሉ ዘአልቦ ክንፍ ወቃር ዘሀሎ ውስተ ማይ ርኩስ ውእቱ ለክሙ። ፲፫ ወዝንቱ ውእቱ ዘታስቆርሩ እምአዕዋፍ ወዘኢትበልዑ እስመ ርኩስ ውእቱ ንስር፥ ወግሪጳ ወአልያጦን። ፲፬ ወጊጳ ወገላውቃ ወሆባይ ወዘአምሳሊሁ። ፲፭ ወቋዕ ወኵሉ ዘአምሳሊሁ። ፲፮ ወሰገኖ ወኵሉ ዘአምሳሊሁ፥ ወለአሮን ወዘአምሳሊሁ ወጉዛ ወዘአምሳሊሁ። ፲፯ ወጉጋ ወቅጥራቅጥሬን፥ ወኢብን። ፲፰ ወጵርፍያና፥ ወአድገ መረብ ወቀቀኖን። ፲፱ ወአሮድዮን፥ ወከራድዮን፥ ወሄጳጳ ወጽገንት። ፳ ወኵሉ ዘይትሐወስ እምአዕዋፍ፥ ዘየሐውር በአርባዕቱ እግሩ ርኩስ ውእቱ ለክሙ። ፳፩ አላ ዝንቱ ውእቱ ዘትበልዑ እምዘይትሐወስ እምአዕዋፍ ዘየሐውር በአርባዕቱ እግሩ ዘቦ አገዳ መልዕልተ እገሪሁ በዘይሠርር መልዕልተ ምድር ቦቱ። ፳፪ ዝንቱ ዘትበልዑ፥ ወዝንቱ ዘኢትበልዑ እምኔሁ ደጎብያ፥ ወዘአምሳሊሁ ወአቃጣን፥ ወዘአምሳሊሁ ወአፍዮማክን ወዘአምሳሊሁ፥ ወአንበጣ፥ ወዘአምሳሊሁ። ፳፫ ወእምዘ ይሠርር በአርባዕቱ እገሪሁ ርኩስ ውእቱ ለክሙ ወቦሙ ትረኵሱ። ፳፬ ወኵሉ ዘገሠሠ በድኖሙ ርኩስ ውእቱ እስከ ሠርክ። ፳፭ ወኵሉ ዘአልዓለ በድኖሙ ይሕጽብ አልባሲሁ ወርኩስ ውእቱ እስከ ሠርክ። ፳፮ ወእምኵሉ እንስሳ ዘንፉቅ ሰኰና ወሥጡቅ ጽፈሪሁ ወዘኢያመሰኵዕ ርኩስ ውእቱ ለክሙ፥ ወኵሉ ዘገሠሠ በድኖሙ ርኩስ ውእቱ። ፳፯ ወኵሉ ዘየሐውር በእደዊሁ እምኵሉ አራዊት ዘየሐውር በአርባዕቱ እገሪሁ ርኩስ ውእቱ ለክሙ፥ ወኵሉ ዘገሠሠ በድኖሙ ርኩስ ውእቱ እስከ ሠርክ። ፳፰ ወዘዖረ በድኖሙ ይሕፅብ አልባሲሁ ወርኩስ ውእቱ እስከ ሠርክ። ፳፱ ወዝንቱ ዘርኩስ ውእቱ ለክሙ እምዘይትሐወስ ውስተ ምድር፥ አንጼዋ ወጽቍጽቌን ወሐርገጽ፥ ወላጽቂት ወሐንጶን ወዐንጐግ ወጋሌ፥ ወከሜሌዎን፥ ወሰጰላክስስ። ፴ ዝንቱ ዘርኩስ ለክሙ እምኵሉ ዘይትሐወስ ዲበ ምድር ወኵሉ ዘገሠሠ በድኖሙ ርኩስ ውእቱ እስከ ሠርክ። ፴፩ ወኵሉ ዘወድቀ በድኖሙ ላዕሌሁ ርኩስ ውእቱ። ፴፪ እምኵሉ ንዋየ ዕፅ ወእመኒ ልብስ፥ አው ማእስ አው ሐስል፥ ወእምኵሉ ንዋይ ዘይገብሩ ቦቱ ግብረ ውስተ ማይ ይጥምዕዎ ወርኩስ ውእቱ እስከ ሠርክ፥ ወእምዝ ንጹሕ ውእቱ። ፴፫ ወኵሉ ንዋየ ልሕኵት ወእወድቀ ላዕሌሁ እምዝንቱ ኵሉ ውስተ ከርሡ፥ እምከመ ውስተ ውስጡ ወድቀ ርኩስ ውእቱ ወይስብርዎ። ፴፬ ወኵሉ በዘትበልዑ እክለ ወእመኒ ዘትወድዩ ውስቴቱ ማየ ርኩስ ውእቱ ለክሙ እመኒ ንዋየ ስቴ በዘቦቱ ትሰትዩ ርኩስ ውእቱኒ። ፴፭ ወኵሉ ዘወድቀ ላዕሌሁ በድኖሙ ርኩስ ውእቱ ወእመሰ እቶን አው መንበረ መቅጹት ትነሥትዎ፥ እስመ ርኩስ ውእቱ ለክሙ። ፴፮ ዘእንበለ አንቅዕተ ማያት ወዘአቃት ወአዕያጋተ ማያት፥ ወዝንቱ ዘንጹሕ ለክሙ። ፴፯ ወእመሰ ወድቀ በድኖሙ ላዕለ ዘርእ ዘይራእ ንጹሕ ውእቱ። ፴፰ ወእመሰ ተክዕወ ማይ ላዕለ ኵሉ ዘርእ ዘወድቀ በድኖሙ ላዕሌሁ ርኩስ ውእቱ ለክሙ። ፴፱ ወእመቦ ዘሞተ እምእንስሳ ዘይከውኑክሙ ለበሊዕ ዘገሠሠ በድኖሙ ርኩስ ውእቱ እስከ ሠርክ። ፵ ወዘበልዐ ማውታሁ ይሕጽብ አልባሲሁ ወትሐፀብ ሥጋሁ በማይ፥ ወርኩስ ውእቱ እስከ ሠርክ፥ ወዘአልዐለ እብድኖሙ ይሕጽብ አልባሲሁ ወርኩስ ውእቱ እስከ ሠርክ። ፵፩ ወለኵሉ አርዌ ዘይትሐወስ ውስተ ምድር ርኩስ ውእቱ ለክሙ ወኢትብልዕዎ። ፵፪ ወለኵሉ ዘየሐውር በከብዱ ኢትብልዕዎ ወለዘየሐውር በአርባዕቱ እግሩ፥ ወለዘብዙኅ እገሪሁ እምኵሉ አርዌ ዘይትሐወስ ዲበ ምድር ኢትብልዕዎ፥ እስመ ርኩስ ውእቱ ለክሙ። ፵፫ ወኢታርኵሱ ነፍሰክሙ በኵሉ አራዊት ዘይትሐወስ ውስተ ምድር፥ ወኢትርኰሱ በእሉ፥ ወኢትኩኑ ርኩሳነ ቦሙ። ፵፬ እስመ አነ እግዚአብሔር አምላክክሙ ወተቀደሱ፥ ወቅዱሳነ ኩኑ፥ እስመ አነ እግዚአብሔር አምላክክሙ ቅዱስ አነ፥ ወኢታገምኑ ነፍሰክሙ በኵሉ አራዊት ዘይሐወስ ውስተ ምድር። ፵፭ እስመ አነ እግዚአብሔር አምላክክሙ ዘአውጻእኩክሙ እምድረ ግብጽ ከመ እኩንክሙ አምላክክሙ ወትኩኑ ቅዱሳነ እስመ ቅዱስ አነ። ፵፮ ዝውእቱ ሕግ ዘበእንተ እንስሳ ወዘበእንተ አዕዋፍ ኵሉ ነፍስ፥ እንተ ትትሐወስ ውስተ ማይ ወውስተ ምድር። ፵፯ ዘይፈልጥ ማእከለ ርኩሳን ወማእከለ ንጹሐን ወታሌብዎሙ ለደቂቀ እስራኤል እምኵሉ፥ ሕያው ዘኢይበልዑ ወዘይበልዑ።
				ምዕራፍ ፲፪።
፩ ወነበቦ እግዚአብሔር ለሙሴ ወይቤሎ በሎሙ ለደቂቀ እስራኤል ወንግሮሙ እንዘ ትብል። ፪ ብእሲት እመ ፀንሰት ወወለደት ተባዕተ ርኵስት ይእቲ እስከ ሰቡዕ ዕለት በከመ መዋዕለ ትክቶሃ። ፫ ወበሳምንት ዕለት ታገዝሮ ከተማ ነፍስቱ። ፬ ወሠላሳ ወሠለስተ ዕለት ትንበር በእንተ ደማ ለነጺሖታ እምኵሉ ርኵስ ወእምኵሉ ቅዱስ ኢትግሥሥ፥ ወቤተ መቅደስ ኢትባእ እስከ ትፌጽም መዋዕለ ንጽሓ። ፭ ወእመሰ ወለደት አንስተ ርኵስት ይእቲ ዐሠርተ ወአርባዕተ መዋዕለ በከመ ትክቶሃ፥ ወስሳ ወስድስተ ዕለተ ትነብር በእንተ ደማ ለነጺሖታ። ፮ ወአመ ተፈጸመ መዋዕለ ንጽሓ እመኒ በእንተ ወልድ፥ ወእመኒ በእንተ ወለት፥ ታመጽእ በግዐ ዘዓመት ለመሥዋዕት፥ ወእመኒ እጕለ ርግብ፥ ሆኅተ ደብተራ ዘመርጡል ኅበ ካህን። ፯ ወያበውእ ካህን ቅድመ እግዚአብሔር ወያስተሠሪ ላቲ ካህን ወያነጽሓ እምነቅዐ ደማ ዝንቱ ውእቱ ሕጉ ለእንተ ትውልድ እመኒ ተባዕተ ወእመኒ አንስተ። ፰ ወእመሰ አልባቲ ውስተ እዴሃ፥ ወኢተአክል ለበግዕ ታመጽእ ክልኤተ ማዕነቀ፥ አው ክልኤተ እጕለ ርግብ አሐዱ፥ ለመሥዋዕት ወአሐዱ ዘበእንተ ኃጢአት ወያስተሠሪ ላቲ ካህን ወትነጽሕ። 
				ምዕራፍ ፲፫።
፩ ወነበቦሙ እግዚአብሔር ለሙሴ ወለአሮን ወይቤሎሙ እመቦ፥ ብእሲ ዘወጽአ ውስተ ኅብረ ማእሱ ትእምርት ከመ ርምየት ወፃዕደወት ወኮነት ውስተ ማእሱ ኅብረ ለምጹ ለይሑር ኅበ አሮን አው ኀበ አሐዱ እምደቂቁ ካህናት። ፪ ወይርአያ ካህን ለይእቲ ኅብር፥ እንተ ውስተ ኅብረ ማእሱ ከመ እመ ተወለጠ ሥርዕታ ለይእቲ ኅብር ወፃዕደወት። ፫ ወእመኒ እኩይ ርእየታ ለይእቲ ኅብር ዘውስተ ኅብረ ማእሱ ወኅብረ ለምጽ ይእቲ ይርአያ ካህን ወያርኵሳ። ፬ ወእመሰ ፀዓዳ ኅብር ይእቲ ውስተ ኅብረ ማእሱ ወኢኮነ እኩየ ርእየታ፥ ወኢተወለጠ ሥዕርታ ወኢፃዕደወ ወይእቲኒ ኢታስተርኢ በሕቁ፥ ያጸንሓ ካህን ሰቡዐ ዕለተ በእንተ ይእቲ ኅብር። ፭ ወበሳብዕት ዕለት ይሬእያ ካህን ለይእቲ ኅብር ወናሁ ሀለወት ዓዲሃ ይእቲ ኅብር ቅድሜሁ ወኢኃደገት ይእቲ ኅብር እማእሱ ያጸንሖ ካህን ካልአ ሰቡዐ ዕለተ። ፮ ወይርአያ ካህን ዳግመ በሳብዕት ዕለት፥ ወናሁ ኢታስተርኢ በሕቁ ይእቲ ኅብር ወኢኃደገት እማእሱ ይእቲ ኅብር ያንጽሓ ካህን እስመ ትእምርት ይእቲ ወየሓጽብ አልባሲሁ ወንጹሐ ይከውን። ፯ ወእመሰ ተወለጠት ይእቲ ኅብር ወኮነት እኪተ ውስተ ማእሱ እምድኅረ ርእዮ ካህን ወአንጽሖ የሐውር ዳግመ ኅበ ካህን። ፰ ወይሬእያ ካህን ወናሁ አከየት ይእቲ ኅብር ውስተ ማእሱ ያረኵሳ ካህን እስመ ለምጽ ይእቲ። ፱ ወኅብረ ለምጽ እመ ወጽአት ላዕለ ብእሲ የሐውር ኅበ ካህን። ፲ ወይሬእዮ ካህን ወናሁ ከመ ርእየት ፀዓዳ ይእቲ ውስተ ማእሱ ወአውጽአት ሥዕርት ፀዓዳ ውስተ ማእሱ ወጐንደየት ውስተ ሥጋሁ ውስተ ዘዳኅን ኅብረ ማእሱ ይእቲ ትእምርት ፀዓዳ ያረኵሶ ካህን ወኢያነጽሖ እስመ ርኩስ ውእቱ። ፲፩ ወእመሰ ወጽአ ለምጽ ውስተ ማእሱ ወከደነ ኅብረ ለምጽ ኵሎ ማእሶ እምርእሱ እስከ እገሪሁ ኵለንታሁ ይሬእዮ ካህን። ፲፪ ወርእዮ ካህን ከመ ከደነ ኅብረ ለምጽ ኵሎ ማእሶ እምርእሱ እስከ እገሪሁ ያነጽሖ ካህን፥ እስመ ኵለንታሁ ተወለጠ ወፃዕደወ ወበእንተ ዝንቱ ንጹሕ ውእቱ። ፲፫ ወበዕለተ አስተርአየ ላዕሌሁ ኅብር ዘዳኅን ይረኵስ። ፲፬ ወይሬእዮ ካህን ለውእቱ ኅብር ዘዳኅን ወያረኵሶ ውእቱ ኅብር ዘዳኅን ወበእንተ ዝንቱ ርኩስ ውእቱ እስመ ለምጸ ኮነ። ፲፭ ወእመሰ ኃደገ ውእቱ ኅብር ዘዳኅን ወተወለጠ ወኢጻዕደወ የሐውር ኅበ ካህን። ፲፮ ወይሬእዮ ካህን ወናሁ ኢትወለጠት ይእቲ ኅብር ወኢፃዕደወት ያነጽሐ ካህን ለይእቲ ኅብር እስመ ንጹሐ ኮነ። ፲፯ ወለእመ ፈርገገ ሥጋ ውስተ ርምየተ ቍስሉ ሐይዎ ወወጽአ ውስተ ውእቱ መካነ ቍስሉ ፀዓዳ ከመ ርምየት እንተ ታስተርኢ ፀዓድዒድ አው ቀያሕይሕተ ያሬእዮ ለካህን። ፲፰ ወርእዮ ካህን ወናሁ እኪት ይእቲ እማእሱ ወሥዕርታኒ ተወለጠ ወፃዕደወ ያረኵሶ ካህን። ፲፱ እስመ ኅብረ ለምጽ ይእቲ ወውስተ ርምየት ወጽአት። ፳ ወእመሰ ርእዮ ካህን ከመ አልቦ ውስቴታ ሥዕርት ፀዓዳ ወኢኮነት እኪተ ውስተ ኅብረ ማእሱ ወለሊሃኒ ኢታስተርኢ ያጸንሖ ካህን ሰቡዐ ዕለተ፤ ፳፩ ወለእመ ተክዕወት ውስተ ማእሱ ያረኵሶ ካህን እስመ ኅብረ ለምስ ይእቲ ወውስተ ርምየት ወጽአት። ፳፪ ወእመሰ በመካና ነበረት ይእቲ ኅብር ወኢተክዕወት ርምየት ቍስል ይእቲ ያነጽሓ ካህን። ፳፫ ወለእመ ፈርገገ ሥጋሁ እማእሱ እመኒ ውስተ ውዕየት እሳትው እወጽአት ውስተ ማእሱ ዘዳኅን እምውዕየተ እሳት ወአስተርአየት ኅብር እንተ ታቅ የሐይሕ አው ፀዓድዒ ይሬእያ ካህን። ፳፬ ወናሁ ወለጠት ኅብረ ፀዓዳ ወሥዕርተ፥ ወአስተርአየት ወርእየታኒ እኩይ እማእሱ ለምጽ ይእቲ ወውስተ ውዕየት ወጽአት ያረኵሳ ካህን እስመ ኅብረ ለምጽ ይእቲ ፳፭ ወእመሰ ርእዮ ካህን ወናሁ አልቦ ውስቴታ ሥዕርት ፀዓዳ ዘያስተርኢ፥ ወኢኮነት እኪተ እማእሱ ወለሊሃኒ ኢታስተርኢ ያጸንሓ ካህን ሰቡዐ ዕለተ። ፳፮ ወይሬእያ ካህን በሳብዕት ዕለት፥ ወለእመ ተክዕወት ውስተ ማእሱ ያረኵሳ ካህን እስመ ኅብረ ለምጽ ይእቲ፥ ወውስተ ውዕየት ወጽአት። ፳፯ ወእመሰ በመካናት ነበረት ይእቲ ኅብር ወኢተክዕወት ውስተ ማእሱ ወለሊሃኒ ኢታስተርኢ ርምየተ ውዕየት ይእቲ ወያነጽሓ ካህን፥ እስመ መካነ ውዕየት ይእቲ። ፳፰ ወእመቦ ብእሲ አው ብእሲት ዘወጽአ ኅብረ ለምጽ ውስተ ርእሱ አው ውስተ ጽሕሙ ይሬእያ ካህን ለይቲ ኅብር። ፳፱ ወናሁ ርእየታ እኩይ እማእሱ ወቦ ውስቴታ ሥዕርት ፀዓዳ ወጣን እንተ ወጽአት ያረኵሶ ካህን። ፴ እስመ ትእምርተ ለምጽ ይእቲ ዘርእሰ አው ዘጽሕም። ፴፩ ወእመሰ ርእዮ ካህን ኅብራ ለይእቲ ትእምርት ወኢኮነ እኩየ ርእየታ እማእስ ወሥዕርትኒ ፀዓዳ አልቦ ውስቴታ ያጸንሓ ካህን ሰቡዐ ዕለተ። ፴፪ ወይሬእያ ካህን በሳብዕት ዕለት ወናሁ ኢተክዕወት ኅብር ወሥዕርትኒ ፀዓዳ አልቦ ውስቴታ ወርእየታኒ ለይእቲ ኅብር ኢኮነ እኩየ እማእሱ። ፴፫ ወሶበ ይትላጸይ ውስተ ይእቲ መካነ ማእሱ ኢትወጽእ ይእቲ ኅብር ያጸንሓ ካህን ለይእቲ ኅብር ካልአ ሰቡዐ ዕለተ። ፴፬ ወይሬእያ ካህን ለይእቲ ኅብር በሳብዕት ዕለት ወናሁ ኢተክዕወት ይእቲ ኅብር ውስተ ማእሱ እምድኅረ ተላጸየ ወርእየታኒ ኢኮነ እኩየ እማእሱ ያነጽሓ ካህን ወየሐፅብ አልባሲሁ ወንጹሐ ይከውን። ፴፭ ወእመሰ ተክዕወት ኅብር ውስተ ማእሱ እምድኅረ አንጽሕዎ ይሬእዮ ካህን። ፴፮ ወናሁ ተክዕወት ይእቲ ኅብር ውስተ ማእሱ ኢይፈትን ካህን ሥዕርተ ፀዐዳ እስመ ርኩስ ውእቱ። ፴፯ ወእመሰ ውስተ መካና ነበረት ይእቲ ኅብር ወሥዕርትኒ ጸሊም ወጽአ ውስቴታ ሕያውት ይእቲ ኅብር ወንጹሕ ውእቱ ወያነጽሖ ካህን። ፴፰ ለብእሲኒ አው ለብእሲትኒ እመቦ ዘወጽአ ውስተ ማእሰ ሥጋሁ በራህርህት አው ፀዓድዒድ ይሬእያ ካህን። ፴፱ ወናሁ ውስተ ማእሰ ሥጋሁ በራህርህት አው ፀዓድዒድ ኅንብር ብሬ ይእቲ ወጽአት ውስተ ማእሰ ሥጋሁ ንጹሕ ውእቱ። ፵ ወእመቦ ዘተመልጠ ርእሱ በራሕ ውእቱ ወንጹሕ ውእቱ። ፵፩ ወእመሰ መንገለ ፍጽሙ ተመልጠ ርእሱ ዘስንሐት ውእቱ ወንጹሕ ውእቱ። ፵፪ ወእመሰ ወጽአት ውስተ ብርሐቱ ወውስተ ስንሐቱ ኅብር ፀዓዳ አው ቀያሕይሕት ለምጽ ይእቲ። ፵፫ ወይሬእያ ካህን ወናሁ ርእየተ ኅብራ ፀዓዳ አው ቀያሕይሕት ውስተ ብርሐቱ አው ውስተ ስንሐቱ ከመ ርእየተ ለምጽ ውስተ ማእሰ ሥጋሁ ዘለምጽ ውእቱ ብእሲሁ። ፵፬ ወምዕረ ይሬእያ ካህን ለይእቲ ኅብር እንተ ውስተ ርእሱ አው እንተ ውስተ ስንሐቱ። ፵፭ ወለዘለምጽኒ ዘሀለወት ላዕሌሁ ይእቲ ኅብር ዘለምጽ ውእቱ ፍቱሐ ይኩን አልባሲሁ ወርእሱኒ ክሡተ ይኩን ወይገልብብ አፉሁ ወርኩሰ ይሰመይ። ፵፮ ኵሎ መዋዕለ መጠነ ሀሎ ላዕሌሁ ለምስ ርኩስ ውእቱ ወዕሉለ ይንበር ወአፍኣ እምትእይንት ይኩን ምንባሩ። ፵፯ ወውስተ ልብስኒ እመ ወጽአ ትእምርተ ለምጽ እመኒ ውስተ ልብሰ ፀምር፥ ወእመኒ ውስተ ልብሰ አጌ። ፵፰ እመኒ ውስተ ስፍሑ ወእመኒ ውስተ ፋእሙ እመኒ ውስተ ፀምር ወእመኒ ውስተ አጌ ወእመኒ ውስተ ማእስ ወእመኒ ውስተ ኵሉ ምግባረ ማእስ። ፵፱ ወወጽአት ኅብር እንተ ታሕመ ለምል አው እንተ ታቅየሐይሕ ውስተ ልብሰ ፀምር ወአጌ እመኒ ውስተ ስፍሑ ወእመኒ ውስተ ፋእሙ አው ውስተ ማእስ አው ውስተ ኵሉ ንዋየ ማእሰ ወኅብረ ለምጽ ይእቲ ያሬእያ ለካህን። ፶ ወይሬእያ ካህን ለይእቲ ኅብረ ወያጸንሐ ሰቡዐ ዕለተ። ፶፩ ወይሬእያ ካህን በሳብዕት ዕለት ወለእመ ተክዕወት ይእቲ ኅብር ውስተ ውእቱ ልብስ እመኒ ውስተ ስፍሑ፥ ወእመኒ ውስተ ፋእሙ፥ አው ውስተ ማእስ አው ውስተ ኵሉ ንዋየ ማእስ ለምጽ እንተ ኢትትኃደግ ይእቲ። ፶፪ ያውዕይዎ ለውእቱ ልብስ ዘፀምር፥ ወእመኒ ዘአጌ፥ ወእመኒ ማእስ፥ ወለኵሉ ንዋየ ማእስ ውስተ ዘወጽአት ይእቲ ኅብር፥ እስመ ለምጽ ይእቲ እንተ ኢትትኃደግ በእሳት ያውዕይዎ። ፶፫ ወእመሰ ርእዮ ካህን ወኢተክዕወት ይእቲ ኅብር ውስተ ውእቱ ልብስ እመኒ ውስተ ስፍሑ ወእመኒ ውስተ ፋእሙ፥ ወእመኒ ውስተ ኵሉ ንዋየ ማእስ፥ የአዝዝ ካህን ይሕፅቡ ኅበ ወጽአት ይእቲ ኅብር። ፶፬ ወይጻንሓ ካህን ለይእቲ ኅብር ዳግመ ሰቡዐ ዕለተ ወይሬእያ ካህን ለይእቲ ኅብር እምድኅረ ሐጸውብዋ። ፶፭ ወለእመ ኢኃደጋ ኅብረ ርእየታ ወለእምኒ ተዘርወት ይእቲ ኅብር ርኩስ ውእቱ ወበእሳት ያውዕይዎ፥ እስመ ወጽአት ውስተ ውእቱ ልብስ አው ውስተ ስፍሑ አው ውስተ ፋእሙ። ፶፮ ወለእመሰ ርእዮ ካህን ኢታስተርኢ ይእቲ ኅብር እምድኅረ ሐፀብዋ ያሴስሉ መካና እምውስተ ውእቱ ልብስ እመኒ እምውስተ ስፍሑ ወእመኒ እምውስተ ፋእሙ፥ ወእመኒ እምውስተ ማእስ። ፶፯ ወእመሰ ዳግመ አስተርአየት ውስተ ውእቱ ልብስ እመኒ ውስተ ስፍሑ፥ ወእመኒ ውስተ ፋእሙ ወእምውስተ ኵሉ ንዋየ ማእስ፥ ለምጽ ይእቲ ወበእሳት ያውዕይዎ ለዘውስቴቱ ወጽአት ይእቲ ኅብር። ፶፰ ወለእመሰ ተሐጺቦ ውእቱ ኅብር እመኒ ዘውስተ ስፍሑ፥ ወእመኒ ዘውስተ ፋእሙ ወእመኒ ውስተ ኵሉ ንዋየ ማእስ፥ ኃደገቶ ይእቲ ኅብር የሐጽብዎ ዳግመ ወንጹሐ ይከውን። ፶፱ ዝንቱ ውእቱ ሕጉ ለዘኅብረ ለምጽ ዘይወጽእ ውስተ ልብስ እመኒ ዘፀምር፥ ወእመኒ ዘአጌ፥ እመኒ ውስተ ስፍሑ ወእመኒ ውስተ ፋእሙ ወእመኒ ዘውስተ ኵሉ ንዋይ ዘማእስ በዘያነጽሕዎ ወበዘያርኵስዎ።
				ምዕራፍ ፲፬።
፩ ወነበቦ እግዚአብሔር ለሙሴ ወይቤሎ ዝንቱ ውእቱ ሕጉ ለዘለምጽ በዕለተ ነጽሐ የሐውር ኅበ ካህን። ፪ ወይወጽእ ካህን አፍኣ እምትእይንት ወይሬእዮ ካህን ወናሁ ኀደጎ ኅብረ ለምጹ ለዘለምጽ። ፫ ወርሐዊሮ ኅቤሁ ካህን ያመጽእ ውእቱ ዘነጽሐ ክልኤተ ደዋርሀ ሕያዋተ ወንጹሐተ ወዕፀ ጽሕድ ወለየ ክዑበ ወቈጽለ ሁስጱ። ፬ ወይኤዝዝ ካህን ይጥብሕዋ ለአሐቲ ዶርሆ ውስተ ማይ ጥዑም ውስተ ንዋየ ልሕኵት። ፭ ወይነሥኣ ካህን ለካልእት ዶርሆ እንተ ሕያውት፥ ውለዕፀ ጽሕድ ወለለይ ክዑብ፥ ወለቈጽለ ሁስጱ። ፮ ወይጠምዖሙ በደማ ለእንታክቲ ዶርሆ እንተ ጠብሕዋ ውስተ ማይ ጥዑም ወይነዝኆ ስብዓ ለውእቱ ዘነጽሐ እምለምጽ፥ ወንጹሐ ይከውን። ፯ ወይፌንዋ ለዶርሆ እንተ ሕያውት ውስተ ገዳም ወየሐጽብ አልባሲሁ ውእቱ ዘነጽሐ ወይትላጸይ ኵሎ ሥዕርቶ ወይትሐፀብ በማይ፥ ወንጹሐ ይከውን። ፰ ወእምዝ ይበውእ ውስተ ትእይንት ወይነብር አፍኣ እምቤቱ ሰቡዐ መዋዕለ። ፱ ወበሳብዕት ዕለት ይትላጸይ ኵሎ ሥዕርተ ርእሱ ወጽሕሞ፥ ወሐንገዞ ወኵሎ ሥዕርቶ ይትላጸይ፥ ወየሐጽብ አልባሲሁ ወሥጋሁኒ የሐጽብ በማይ ወንጹሐ ይከውን። ፲ ወበሳምንት ዕለት ያመጽእ ክልኤ አባግዐ ንጹሐነ እለ ዓመት ሎሙ፥ ወዓዲ አሐደ በግዐ ንጹሐ ዘዓመት ወሠለስተ መስፈርተ ሥንዳሌ ለመሥዋዕት ዘልውስ በቅብዕ ወአሐደ ግምዔ ቅብዐ። ፲፩ ወያቀውሞ ካህን ለውእቱ ብእሲ ዘነጽሐ ወዝንቱኒ ቅድመ እግዚአብሔር ኅበ ኆኅተ ደብተራ ዘመርጡል። ፲፪ ወይነሥእ ካህን አሐደ በግዐ ወያበውኦ በእንተ ንስሓ ወለውእቱኒ ግምዔ ቅብዕ ወይፈልጦሙ ፍልጣነ ቅድመ እግዚአብሔር ፲፫ ወይጠብሕቆ ለውእቱ በግዕ ውስተ መካን ኅበ ይጠብሑ ዘመሥዋዕት ወዘበእንተ ኃጢአትኒ በመካን ቅዱስ እስመ ዘበእንተ ኃጢአት ከመ ዘንስሓ ውእቱ ለካህን ቅዱስ ለቅዱሳን ውእቱ። ፲፬ ወይነሥእ ካህን እምደም ዘንስሓ ወይወዲ ውስተ ከተማ ዕዝኑ እንተ የማን ለዘነጽሕ ወላዕለ፥ ከተማ እዴሁ እንተ የማን፥ ወላዕለ ከተማ እግሩ እንተ የማን። ፲፭ ወይነሥእ ካህን እምቅብዕ ዘውስተ ግምዔ ወይሠውጥ ውስተ እዴሁ እንተ ጸጋም። ፲፮ ወይጠምዕ ካህን አጽባዕቶ እንተ የማን ውስተ ውእቱ ቅብዕ ዘሀሎ ውስተ እዴሁ እንተ ጸጋም ወይነዝኅ እምውእቱ ቅብዕ ስብዓ ቅድመ እግዚአብሔር። ፲፯ ወለዘተርፈሰ ቅብዕ ዘሀሎ ውስተ እዴሁ ይወድዮ ላዕለ ከተማ ዕዝኑ እንተ የማን ለውእቱ ዘነጽሐ፥ ወላዕለ ከተማ እዴሁ እንተ የማን፥ ወላዕለ ከተማ እግሩ እንተ የማን፥ በመካነ ደም ዘነዝሐ። ፲፰ ወለዘተርፈ ቅብዕ ውስተ እዴሁ ይወድዮ ካህን ላዕለ  ርእሱ ለዘነጽሐ ወያስተሠሪ ሎቱ ቅድመ እግዚአብሔር። ፲፱ ወይገብር ዘበእንተ ኃጢአት ወያስተሰሪ ሎቱ ለውእቱ ዘነጽሐ በእንተ ኃጢአቱ ወእምዝ ይጠብሕ ካህን ዘመሥዋዕት። ፳ ወያበውእ ዘመሥዋዕትኒ ወዘቍርባንኒ ላዕለ ምሥዋዕ ቅድመ እግዚአብሔር ወያስተሠሪ ሎቱ ወይነጽሕ። ፳፩ ወእመሰ ነዳይ ውእቱ ወአልቦ ውስተ እዴሁ ያመጽእ ማሕስአ በግዕ አሐደ ዘይፈልጡ በእንተ ንስሓ በዘያስተሰርዩ ሎቱ፥ ወአሐተ መስፈርተ ሥንዳሌ ዘልውስ በቅብዕ ለእምሥዋዕት ወአሐደ ግምዔ ቅብዕ። ፳፪ ወክልኤ ማዕነቅ አው ክልኤ እጕለ ርግብ፥ ዘቦቱ ውስተ እዴሁ ወትከውን አሐቲ ዘበእንተ ኃጢአት፥ ወአሐቲ ለመሥዋዕት። ፳፫ ወያበውኦን በሳምንት ዕለት በዘያነጽሕዎ ወይወስድ ኅበ ካህን ውስተ ኆኅተ ድብረ ዘመጡል ቅድመ እግዚአብሔር። ፳፬ ወይነሥኦ ካህን ለውእቱ በግዕ ዘንስሓ ለውእቱ ግምዔ ዘቅብዕ ወያነብሮ ለቍርባን ቅድመ እግዚአብሔር። ፳፭ ወይጠብሖ ለውእቱ በግዕ ዘንስሓ ወይነሥእ እምደሙ ለዘንስሓ ወይወዲ ላዕለ ከተማ ዕዝኑ ዘየማን ወላዕለ ከተማ እዴሁ እንተ የማን ወላዕለ ከተማ እግሩ እንተ የማን ለዘነጽሐ። ፳፮ ወይሠውጥ ካህን እምውእቱ ቅብዕ ውስተ እዴሁ እንተ ጸጋም። ፳፯ ወይነዝኅ በአፅባዕቱ እንተ የማን እምውእቱ ቅብዕ ዘውስተ እዴሁ እንተ ጸጋም ስብዐ ቅድመ እግዚአብሐኢር። ፳፰ ወእምውእቱኒ ቅብዕ ዘሀሎ ውስተ እዴሁ ይወዲ ካህን ላዕለ ከተማ ዕዝኑ ዘየማን ለውእቱ ዘነጽሐ፥ ወላዕለ ከተማ እዴሁ ዘየማን ወላዕለ ከተማ እግሩ እንተ የማን፥ በመካነ ደሙ ለዘነጽሐ። ፳፱ ወለዘተርፈ ቅብዕ እምዘሀለወ ውስተ እዴሁ ይወድዮ ካህን ላዕለ ርእሱ ለውእቱ ዘነጽሐ፥ ወያስተሠሪ ሎቱ ቅድመ እግዚአብሔር። ፴ ወይገብር አሐተ እምውእቶን መዓንቅ ወእመኒ እምእጕለ ርግብ እምዘቦቱ ውስተ እዴሁ። ፴፩ አሐቲ በእንተ ኃጢአት ወአሐቲ ለቍርባን ምስለ ምሥዋዕት ወያስተሠሪ ሎቱ ለውእቱ ዘነጽሐ ቅድመ እግዚአብሔር። ፴፪ ዝንቱ ውእቱ ሕጉ ለዘወጽአ ኅብረ ለምጽ ላዕሌሁ፥ ወለዘአልቦኒ ውስተ እዴሁ በዘያነጽሕዎ። ፴፫ ወነበቦሙ እግዚአብሔር ለሙሴ ውለአሮን ወይቤሎሙ እምከመ ቦእክሙ ውስተ ምድረ ከነዓን እንተ እሁበክሙ አነ ትረስዋ እፌኑ ትእምርተ ለምጽ ውስተ አብያቲሃ ለይእቲ ምድር እንተ ታጠርይዋ። ፴፬ ወእመቦ ዘወጽአ ውስተ ቤቱ ይንግር ለካህን ወይበል ከመ ትእምርተ ለምጽ ርኢኩ ውስተ ቤትየ። ፴፭ ወየአዝዝ ካህን ያውጽኡ ንዋዩ ለውእቱ ቤት እንበለ ይባእ ካህን ለርእየቱ ለውእቱ ቤት ወለይእቲ ትእምርተ ለምጽ፥ ወኢያረኵስ ኵሎ ዕሀሎ ውስተ ውእቱ ቤት። ፴፮ ወእምዝ ይበውእ ካህን ወይሬእዮ ለውእቱ ቤት ወለይእቲ ትእምርተ ለምጽ። ፴፯ ወናሁ ሀለወት ይእቲ ትእምርተ ለምስ ውስተ ዓረፍቱ ለውእቱ ቤት፥ ወእመኒ ታሕመለምል ወእመኒ ታቅ የሐይሕ ወርእየታኒ የአኪ እምአረፍት ፴፰ ወወጺኦ ካህን እምውእቱ ቤት ኅበ ኆኅት ያጸንሖ ለውእቱ ቤት ሰቡዐ ዐለት። ፴፱ ወይመጽእ በሳብዕት ዕለት ወይሬእዮ ለውእቱ ቤት ወናሁ ተዘርወት ይእቲ ኅብር ውስተ አረፍቱ ለውእቱ ቤት። ፵ ወይኤዝዝ ካህን ያውፅኡ እበኒሁ ዘሀለወት ቦቱ ይእቲ ትእምርተ ለምጽ ወያውጽእዋ አፍኣ እምይእቲ ሀገር ውስተ መካን ርኩስ። ፵፩ ወያመጽኡ ካልአ እብነ ውቁረ ወይወድዩ ውስተ መካኖን ለውእቶን እበን። ፵፪ ወያመጽኡ ካልአ መሬት ወይመርግዎ ለውእቱ ቤት። ፵፫ ወእመሰ ገብአት ካዕበ ይእቲ ኅብር ወወጽአት ውስተ ውእቱ ቤት፥ እምድኅረ አውጽኡ እበኒሃ ወእምድኅረ ገሠሥዎ ለውእቱ ቤት ወእምድኅረ መረግዎ ይበውእ ካህን ወይሬእያ። ፵፬ ወለእመ ተዘርወት ይእቲ ኅብር ዘውስተ ውእቱ ቤት ለምጽ እንተ ኢትትኃደግ ይእቲ ውስተ ውእቱ ቤት ወርኩስ ውእቱ። ፵፭ ወይነሥትዎ ለውእቱ ቤት ዕፀዊሁኒ ወእበኒሁኒ ወኵሎ መሬቶ ለውእቱ ቤት ይክዕዉ አፍኣ እምሀገር ውስተ መካን ርኩስ። ፵፮ ወዘቦአ ውስተ ውእቱ ቤት በኵሉ መዋዕል እዘአዕለልዎ ርኩስ ውእቱ እስከ ሠርክ። ፵፯ ወዘቤተ ውስተ ውእቱ ቤት የሐፅብ አልባሲሁ ወይትሐፀብ ሥጋሁ በማይ፥ ርኩስ ውእቱ እስከ ሠርክ፥ ወዘበልዐ በውእቱ ቤት ይሕፅብ አልባሲሁ። ፵፰ ወእመሰ መጽአ ካህን ወቦአ ወርእዮ ነናሁ ኢተዘርወት ይእቲ ኅብር ውስተ ውእቱ ቤት እምድኅረ መረግዎ ያነጽሖ ካህን ለውእቱ ቤት፥ እስመ ኃደገቶ ይእቲ ኅብር። ፵፱ ወይነሥእ ካህን በዘያነጽሖ ለውእቱ ቤት ክልኤ ደዋርሀ ወዕፀ ጽሕድ ወለየ ክዑበ ወቈጽለ ሁስጱ። ፶ ወይጠብሕዋ ለአሐቲ ዶርሆ ውስተ ንዋየ ልሕልኵት ውስተ ማይ ጥዑም። ፶፩ ወይነሥእ ዝክተ ዕፀ ጽሕድ ወለየ ክዑበ ወቈጽለ ሁስጱ ወዶርሆ እንተ ሕያውት፥ ወይጠምዖሙ ውስተ ውእቱ ደመ ዶርሆ፥ እንተ ጠብሕዋ ውስተ ማይ ጥዑም ይነዝኆ ለውእቱ ቤት ስብዐ። ፶፪ ወያነጽሖ ካህን ለውእቱ ቤት በደማ ለይእቲ ዶርሆ ወበማይ ጥዑም ወበዶርሆ እንተ ሕያውት፥ ወበዕፀ ጽሕድ ወበቈጽለ ሁስጱ፥ ወበለይ ክዑብ። ፶፫ ወይፌንዋ ለይእቲ ዶርሆ እንተ ሕያውት አፍኣ እምሀገር ወያግዕዛ ውስተ ገዳም፥ ወያስተሥሪ በእንተ ውእቱ ቤት ወይነጽሕ ውእቱ ቤት። ፶፬ ዝንቱ ውእቱ ለኵሉ ትእምርት ለምጽ ወኅብሩ ለዘለምጽ ለልብስኒ ወለቤትኒ ወለትእምርተ፥ ርምየትኒ፥ ወዘኅንብርብሬኒ በዘተአምሩ። ፶፭ እመ ርኩስ ውእቱ፥ ወእመ ንጹሕ ውእቱ፥ ዝንቱ ውእቱ ሕጉ ለዘለምጽ።
				ምዕራፍ ፲፭።
፩ ወነበቦሙ እግዚአብሔር ለሙሴ ወለአሮን እንዘ ይብል ንግርዎሙ ለደቂቀ እስራኤል። ፪ ወበልዎሙ ብእሲ ብእሲ እመቦ ዘይትከዓዎ ዘርእ እምነፍስቱ በእንተ ውእቱ ዘይትከዓዎ ርኩስ ውእቱ። ፫ ወዝንቱ ውእቱ ሕጉ ርኵሱ ለዘይትከዓዎ ዘርኡ እምነፍስቱ ወነበረ ከማሁ ውስተ ነፍስቱ ዘይትከዓዎ፥ ውእቱ ርኩስ ዘላዕሌሁ ኵሎ መዋዕለ ዘነበረ እንዘ ይትከዓዎ እምነፍስቱ ውእቱ ዘይትከዓዎ ያረኵሶ። ፬ ወኵሉ ዓራት ዘሰከበ ላዕሌሁ ርኩስ ውእቱ ንዋይ ዘነብረ ላዕሌሁ ይረኵስ። ፭ ወብእሲኒ ዘገሠሠ ዓራቶ ይሕጽብ አልባሲሁ ወይትሐፀብ ሥጋሁ በማይ፥ ወርኩስ ውእቱ እስከ ሠርክ። ፮ ወዘነበረኒ ላዕለ ንዋይ ዘውእቱ ነበረ ላዕሌሁ ይሕፅብ፥ አልባሲሁ ወይትሐፀብ በማይ ወርኩስ ውእቱ እስከ ሠርክ። ፯ ወዘገሠሦኒ ለውእቱ ዘይትከዓዎ ዘርኡ ይሕፅብ አልባሲሁ ወይትሐፀብ ሥጋሁ በማይ ወርኩስ ውእቱ እስከ ሠርክ። ፰ ወእመ ወረቀ ዲበ ዘንጹሕ ይሕፅብ አልባሲሁ ወይሐፅብ በማይ፥ ወርኩስ ውእቱ እስከ ሠርክ። ፱ ወኵሉ ሕንባላት ዘላዕሌሁ ነበረ፥ ርኩስ ውእቱ እስከ ሠርክ። ፲ ወኵሉ ዘገሠሠ እምኵሉ ዘነበረ ላዕሌሁ ርኩስ ውእቱ እስከ ሠርክ፥ ወዘርእዮኒ የሐፅብ አልባሲሁ ወይትሐፀብ ሥጋሁ በማይ ወርኩስ፥ ውእቱ እስከ ሠርክ። ፲፩ ወዘገሠሦኒ ለዘገሠሦ ለውእቱ ዘይትከዓዎ ዘርኡ እንበለ ይትሐፀብ እደዊሁ ይሕፅብ አልባሲሁ ወይትሐፀብ ሥጋሁ በማይ ወርኩስ ውእቱ እስከ ሠርክ። ፲፪ ወለኵሉ ንዋየ ልሕኵት ዘውእቱ ገሠሦ ይስብርዎ፥ ወለንዋየ ዕፅሰ ይሕፅብዎ በማይ ወንጹሐ ይኩን። ፲፫ ወእመሰ ኀደጎ ውእቱ ዘይትከዓዎ ይኌልቁ ሎቱ ሰቡዐ መዋዕለ ለአንጽሖቱ ወየሐፀብ አልባሲሁ ወይትሐፀብ ሥጋሁ በማይ ንጹሕ፥ ወንጹሐ ይከውን። ፲፬ ወበሳምንት ዕለት ይነሥእ ሎቱ ክልኤ መዓንቀ፥ አው ክልኤ እጕለ ርግብ፥ ወያመጽኦን ቅድመ እግዚአብሔር ኅበ ኆኅተ ደብተራ ዘመርጡል፥ ወይሁቦ ለካህን። ፲፭ ወይገብር ካህን አሐተ በእንተ ኃጢአት፥ ወአሐተ ለመሥዋዕት፥ ወያስተሠሪ ሎቱ ካህን ቅድመ እግዚአብሔር በእንተ ኵሉ ዘይትከዓዎ። ፲፮ ወእመቦ ብእሲ ዘሰከበ ምስለ ብእሲት ይትሐፀብ በማይ ኵሎ ሥጋሁ ወስዑብ ውእቱ እስከ ሠርክ። ፲፯ ወኵሉ ልብስ፥ ወኵሉ ማእስ፥ ዘበጽሐ ላዕሌሁ ዝኔቱ፥ የሐፅብዎ በማይ ወርኩስ ውእቱ እስከ ሠርክ። ፲፰ ወብእሲትኒ ለእመ ሰከበት ምስለ ብእሲ ትትሐፀብ በማይ ወርኵስት ይእቲ እስከ ሠርክ። ፲፱ ወእመቦ ብእሲት እንተ ይትከዓዋ ደም፥ ወነበረ እንዘ ይትከዓዋ እምነፍስታ፥ ሰቡዕ መዋዕል ውእቱ ዘትክቶሃ፥ ወኵሉ ዘገሠሣ ርኩስ ውእቱ እስከ ሠርክ። ፳ ወኵሉ ዘላዕሌሁ ሰከበት እንዘ ትክት ይእቲ ርኩስ ውእቱ እስከ ሠርክ፥ ወኵሉ ዘነበረት ላዕሌሁ ይረኵስ። ፳፩ ወኵሉ ዘገሠሠ ዓራታ ይሕፅብ አልባሲሁ ወይትሐፀብ ሥጋሁ ርኩስ ውእቱ እስከ ሠርክ። ፳፪ ወኵሉ ዘገሠሠ እምኵሉ ንዋይ ዘነበረት ላዕሌሁ የሐፅብ አልባሲሁ፣ ወይትሐፀብ ሥጋሁ በማይ፥ ወርኩስ ውእቱ እስከ ሠርክ። ፳፫ ወእመኒ እንዘ ሀለወት ላዕል ዓራታ አው ላዕለ ንዋይ ዘዲቤሁ ትነብር ይእቲ ዘገሠሠ ርኩስ ውእቱ እስከ ሠርክ። ፳፬ ወዘሰከበ ምስሌሃ ብእሲ ላዕሌሁ ይገብእ ርኵስ ወርኩሰ ይከውን ሰቡዐ መዋዕለ ወኵሉ ዓራት እንተ ላዕሌሁ ሰከበ ርኩስ ውእቱ እስከ ሠርክ። ፳፭ ወእመቦ ብእሲት እንተ ይትከዓዋ ደም ብዙኅ መዋዕለ ወፈድፋደ እመዋዕለ ትክቶሃ፣ ወእመኒ እምድኅረ መዋዕለ ትክቶሃ፥ ተክዕዋ በኵሉ መዋዕል ዘይትከዓዋ ርኵስት ይእቲ በከመ መዋዕለ ትክቶሃ ከማሁ። ፳፮ ወኵሉ ዓራት ዘላዕሌሁ ሰከበት በኵሉ መዋዕል ዘይትከዓዋ ከመ ዓራተ ትክቶሃ ውእቱ ወኵሉ ንዋይ ዘላዕሌሁ ነበረት ርኩስ ውእቱ በከመ ርኵሰ ትክቶሃ። ፳፯ ወኵሉ ዘገሠሣ ርኩስ ውእቱ ወየሐፅብ አልባሲሁ፥ ወይትሐወፀብ ሥጋሁ በማይ ወርኩስ ውእቱ እስከ ሠርክ። ፳፰ ወእመሰ ኀደጋ ውእቱ ዘይትከዓዋ ይኌልቁ ላቲ ሰቡዐ መዋዕለ ወእምድኅሬሁ ንጽሕተ ትከውን። ፳፱ ወበሳምንት ዕለት ትነሥእ ላቲ ክልኤ መዓንቀ፥ አው ክልኤ እጕለ ርግብ፥ ወታመጽእ ኅበ ካህን ውስተ ኆኅተ ደብተራ ዘመርጡል። ፴ ወይገብር ካህን አሐተ በእንተ ኃጢአት ወአሐተ ለመሥዋዕት ወያስተሠሪ ላቲ ካህን ቅድመ እግዚአብሔር በእንተ ውእቱ ርኩስ ዘተክዕዋ። ፴፩ ወንጹሐነ ረስይዎሙ ለደቂቀ እስራኤል እምርኵሶሙ ከመ ኢይሙት በእንተ ርኵሶሙ ወከመ ኢያርኵሱ ደብተራየ እንተ ኅቤሆሙ። ፴፪ ዝንቱ ውእቱ ሕጉ ለዘይትከዓዎ ዘርኡ፥ ወለዘሰከበ ምስለ ብእሲት፥ ወስዑበ ኮነ ባቲ። ፴፫ ወለዘይትከዓዋኒ ደም በትክቶሃ፥ ወለዘይከዓዎኒ ዘርኡ በመዋዕለ ይትከዓዎሙ ለተባዕትኒ ወለአንስትኒ ወለብእሲኒ ዘሰከበ ምስለ ብእሲት ትክት።
				ምዕራፍ ፲፮።
፩ ወነበቦ እግዚአብሔር ለሙሴ፥ እምድኅረ ሞቱ ክልኤሆሙ ደቂቀ አሮን በእንተ ዘአምጽኡ እሳተ እምባዕድ ቅድመ እግዚአብሔር። ፪ ወይቤሎ በሎ ለአሮን እኁከ፥ ኢይባእ በኵሉ ሰዓት ውስተ መቅደስ፥ ውስተ ውሣጤ መንጦላዕት ቅድመ ምስሐል ዘመልዕልተ ታቦት ወኢይሙት ባሕቱ እምከመ አተርአይኩ በደመና። ፫ ወእምዝ ይባእ አሮን ውስተ ቅድስት ምስለ ላሕም ዘእምአልሕምት ዘቦ እንተ ኃጢአት ወበግዓ ለመሥዋዕት። ፬ ወልብሰ አጌ ቅዱስ ይልበስ ወድርማንቀ ዘአጌ ይደይ ላዕለ ሥጋሁ፥ ወቅናተ ዘአጌ ይቅንት ወአክሊለ ዘአጌ ያንብር ላዕለ ርእሱ፥ ዕምስ አልባሰ ቅዱሳን እሙንቱ ወተሐፂቦ በማይ ኵሎ ሥጋሁ ይልበሶሙ። ፭ ወእምተአይኖሙ ለደቂቀ እስራኤል ይንሣእ ክልኤተ ሐራጊተ እምአጣሊ ዘበእንተ ኃጢአት ወአሐደ በግዓ ለመሥዋዕት። ፮ ወያበውእ አሮን ላሕመ ዘበእንተ ኃጢአት ወያስተሠሪ ለርእሱ ወለቤቱ፤ ፯ ወእምዝ ያመጽኦሙ ለእልክቱ ክልኤቱ ሐራጊት ወያቀውሞሙ ቅድመ እግዚአብሔር ኅበ ኆኅተ ደብተራ ዘመርጡል። ፰ ወይወዲ አሮን ላዕለ ክልኤሆሙ ሐራጊት ዕፀወ ዘቦቱ ያስተዓፁ አሐዱ ዕፅ ዘእግዚአብሐኢር ወአሐዱ ዕፅ ለዘአብአ። ፱ ወያመጽኦ አሮን ለሐርጌ ዘወድቀ ላዕሌሁ ዕፀ እግዚአብሐኢር ወያበውኦ በእንተ ኃጢአት ለአስተሥርዮ። ፲ ወለሐርጌሰ ዘወድቀ ላዕለ ዕፅ ዘአምጽኦ ያቀውሞ ሕያም ቅድመ እግዚአብሔር ከመ ያስተሥሪ ሎቱ ወከመ ይፈንዎ ኅበ ያግዕዝዎ ወኅበ የኃድግዎ ውስተ ገዳም። ፲፩ ወያበውእ አሮን ላሕመ ዘበእንተ ኃጢአት ወያስተሠሪ ሎቱ ወለቤቱ፥ ወይጠብሖ ለውእቱ ላሕም ዘበእንተ ኃጢአት። ፲፪ ወይነሥእ ማዕጠንተ ወይመልእ እሳተ እምአፍሐም ዘውስተ ምሥዋዕ ዘቅድመ እግዚአብሔር ወይመልእ እዴሁ እምዕጣን ዘእዩን ወድቁቅ ወይበውእ ውስተ መንጦላዕት። ፲፫ ወይወዲ ውእተ ዕጣነ ውስተ ማዕጠንት ቅድመ እግዚአብሔር ወይከድን ጢሱ ለውእቱ ዕጣን ምስሐለ ዘዲበ ታቦትው ኢይሙት። ፲፬ ወይነሥእ እምደሙ ለውእቱ ላሕም ወይነዝኅ በአብፃብዒሁ ቅድመ ምስሐል ለመንገለ ሠርቁ ውስተ ገጹ ለምስሐለ፥ ወይነዝኅ ስብዐ ቅድመ እግዚአብሔር እምውእቱ ደም በአፃብዒሁ። ፲፭ ወይጠብሕ ሐርጌኒ ዘበእንተ ኃጢአት ዘምኅበ ሕዝብ ወያበውእ እምደሙ ውስጠ እመንጦላዕት ወይገብሮ ለደሙ በከመ ገብረ ደመ ላሕም ወይነኅህ እምደሙ ላዕለ ምስሐል መንገለ ገጹ ለምስሐል። ፲፮ ወያስተሠሪ በመቅደስ እምርኵሶሙ ለእስራኤል ወበእንተ ኵሉ ዓመፃሆሙ ወበእንተ ኵሉ ኃጣውኢሆሙ ወከመዝ ይገብር በደብተራ ዘመርጡል እንተ ተኃድር ውስቴቶሙ በማዕከለ ርኵሶሙ። ፲፯ ወአልቦ ዘይሄሉ ሰብእ ወኢመኑሂ ሶበ ይበውእ ውስተ መቅደስ ከመ ያስተሠሪ እስከ ይወጽእ ወያስተሠሪ፥ ለርእሱ ወለቤቱ ወለኵሉ ተአይኖሙ ለእስራኤል። ፲፰ ወይወጽእ ኅበ ምሥዋዕ ዘሀለወ ቅድመ እግዚአብሔር ወያስተሠሪ ቦቱ ወይነሥእ እምደመ ላሕም ወእምደመ ሐርጌ ወይወዲ ላዕለ አቅርንቲሁ ለምሥዋዕ በዓውዶሙ። ፲፱ ወይነዝኅ ላዕሌሁ እምውእቱ ደም በአፅባዕቱ ስብዐ ወያነጽሖ ለደቂቀ እስራኤል። ፳ ወይፌጽም አስተሥርዮ በመቅደስ ወደብተራ ዘመርጡል፥ ወበምሥዋዕ ወያመጽእ ሐርጌ ዘሕያው። ፳፩ ወይወዲ አሮን ክልኤሆን እደዊሁ ላዕለ ርእሱ ለውእቱ ሐርጌ ዘሕያው ወይትነኃይ በላዕሌሁ ኵሎ ኃጣውኢሆሙ ለደቂቀ እስራኤል ወኵሎ ነብሮ ላዕለ ርእሱ ለውእቱ ሐርጌ ዘሕያው፥ ወይፌንዎ ሐቅለ ምስለ ብእሲ ዘተረሰየ። ፳፪ ወይነሥእ ዝክቱ ሐርጌ ላዕለ ርእሱ ኃጣውኢሆሙ ወየኃድጎ ለውእቱ ሐርጌ ውስተ ምድረ እብድው ኅበ አልቦ ዕፅ። ፳፫ ወይበውእ አሮን ውስተ ደብተራ ዘመርጡል ወያነብር አልባሰ ዘአጌ ዘይለብሶ ለበዊእ ውስተ መቅደስ ወያነብሮ ህየ። ፳፬ ወይትሐፀብ ሥጋሁ በማይ በመካን ቅዱስ ወይለብስ አልባሲሁ፥ ወወፂኦ ይገብር መሥዋዕቶ ወመሥዋዕተ፥ ሕዝብኒ። ፳፭ ወያስተሠሪ ለርእሱ ወለቤቱ ወለሕዝብኒ፥ ወለስብሐኒ ዘበእንተ ኃጢአት ይወድዮ ላዕለ ምሥዋዕ። ፳፮ ወዝክቱኒ ዘአውጽኦ ለሐርጌ ዘፈለጡ ከመ ያግዕዞ ኅበ ገዳም፥ የሐፅብ አልባሲሁ ወይትሐፀብ ሥጋሁ በማይ ወእምዝ ይበውእ ውስተ ትእይንት። ፳፯ ወላሕምኒ ዘበእንተ ኃጢአት፥ ወሐርጌኒ ዘበእንተ ኃጢአት ዘአብኡ ደሞሙ ከመ ያስተሥርዩ ቦቱ በውስተ መቅደስ ያወጽእዎሙ አፍአ እምትእይንት ወያውዕይዎሙ በእሳት፥ ወእምእስቲሆሙኒ ወሥጋሆሙኒ፥ ወካዕሴሆሙኒ። ፳፰ ወዝክቱ ዘአውዓዮሙ የሐፅብ አልባሲሁ ወይትሐፀብ ሥጋሁ በማይ ወእምዝ ይበውእ ውስተ ትእይንት ወዝንቱኒ ሕገ ይኩክሙ ለዓለም። ፳፱ ወበሳብዕ ወርኅ አመ ዐሡሩ ለሠርቅ፥ አሕምምዋ ለነፍስክሙ ወኵሎ ግብረ ኢትግበሩ ባቲ ዘእምፍጥረቱኒ ወዘግርዩኒ ዘሀለወ ኅቤክሙ። ፴ እስመ በይእቲ ዕለት ያስተሠሪ በእንቲኣክሙ ከመ ያንጽሕክሙ እምኵሉ ኃጣውኢክሙ ቅድመ እግዚአብሔር ወትነጽሑ፥ እስመ ሰንበተ ሰንበታት ይእቲ ለክሙ። ፴፩ ወአሐምምዋ ለነፍስክሙ ወሕግ ውእቱ ለክሙ ዘለዓለም። ፴፪ ወያስተሠሪ ካህን ዘቀብዕዎ ወዘፈጸመ እደዊሁ ከመ ይኩን ካህነ እምድኅረ አቡሁ፥ ወይለብስ አልባሰ አጌ አልባሰ ቅድሳት። ፴፫ ወያስተሠሪ በቅድስተ ቅዱሳን ወደብተራ ዘመርጡል ወበምሥዋዕ ያስተሠሪ ሎቱ ወበእንተ ካህናትኒ፥ ወበእንተ ኵሉ ተአይን ያስተሠሪ። ፴፬ ወዝንቱ ሕገ ይኩንክሙ ዘለዓለም ከመ ያስተሥሪ በእንተ ደቂቀ እስራኤል፥ እምኵሉ ኃጢአቶሙ፥ ወምዕረ ለለዓመት ይገብሮ በከመ አዘዞ እግዚአብሔር ለሙሴ።
				ምዕራፍ ፲፯።
፩ ወነበቦ እግዚአብሔር ለሙሴ ወይቤሎ በሎሙ ለአሮን ወለደቂቁ ወለኵሎሙ ደቂቀ እስራኤል ወንግሮሙ ዘንተ ቃለ ዘአዘዘ እግዚአብሔር፤ ፪ ወይቤ ብእሲ እምቤተ እስራኤል እመቦ ዘጠብሐ ላሕመ፥ አው በግዐ፥ አው ጠሌ በውስተ ትእይንት፥ ወእመኒ በአፍኣ እምትእይንት፥ ኢያምጽእ ኅበ ኆኅተ ደብተራ ከመ ይግበሮ መሥዋዕተ፥ አው ዘመድኃኒት ዘኅሩይ ለመዓዛ ሠናይ ለእግዚአብሔር። ፫ ወእምከመ ጠብሖ በባዕድ ኢያምጽኦ ኅበ ኆኅተ ደብተራ ዘመርጡል ከመ ያብእ ቍርባነ ለእግዚአብሔር ቅድመ ደብተራሁ ለእግዚአብሔር። ፬ እስመ ቀቲለ ነፍስ ይከውኖ ለውእቱ ብእሲ ወከዓዌ ደም ውእቱ፥ ለትሠሮ ይእቲ ነፍስ እምሕዝባ፥ ከመ ኢያምጽኡ ደቂቀ እስራኤል መሥዋዕቲሆሙ ኵሎ ዘይሠውዑ በገዳም። ፭ ወያበውእዎ ለእግዚአብሔር ኅበ ኆኅተ ደብተራ ዘመርጡል ኅበ ካህን፥ ወይሠውዕዎ መሥዋዕተ መድኃኒት ለእግዚአብሔር። ፮ ወይክዑ ካህን ደሞ ላዕለ ምሥዋዕ፥ ቅድመ እግዚአብሔር ኅበ ኆኅተ ደብተራ ዘመርጡል ወይገብር ስብሐ ለመዓዛ ሠናይ ቅድመ እግዚአብሒር። ፯ ወኢይሡዑ መሥዋዕቶሙ ለከንቱ በዘቦቱ ይዜምዉ ድኅሬሆሙ ወከመዝ ይኩንክሙ፥ ሕገ ዘለዓለም በመዋዕሊክሙ። ፰ ወበሎሙ ብእሲ ብእሲ እምደቂቀ እስራኤል አው እምግራዩን እለ ሀለዉ ኅቤክሙ ዘገብረ ምሥዋዕተ መድኅኒት ለእግዚአብሔር አው ቍርባነ ኢያምጽኦ ኅበ ኆኅተ ደብተራ ዘመርጡል ከመ ይግበሮ መሥዋዕተ ለእግዚአብሔር ለትሠሮ ይእቲ ነፍስ እምሕዝባ። ፱ ወብእሲ ብእሲ እምደቂቀ እስራኤል አው እምግዩራን እለ ሀለዉ ኅቤክሙ ዘበልዐ እምኵሉ ደም አቀውም ገጽየ ላዕለ ይእቲ ነፍስ እንተ በልዓት ደመ፥ ወእደምስሳ እምሕዝባ፤ ፩- እስመ ደም ነፍሱ ውእቱ ለኵሉ ዘሥጋ ወአነ ረሰይክዎ ለክሙ ለመሥዋዕት በዘቦቱ ያስተሠርዩ በእንተ ነስክሙ እስመ በደሙ ትትቤዞ ነፍስክሙ። ፲፩ ወበእንተ ዝንቱ እቤለክሙ ለደቂቀ እስራኤል ኵላ ነፍስ እንተ እምኔክሙ ኢትብላዕ ደመ ወግዩር ዘሀሎ ኅቤክሙ ኢይብላዕ ደመ። ፲፪ ወብእሲ ብእሲ እምደቂቀ እስራኤል፥ አው እምግዩራን እለ ሀለዉ ኅቤክሙ፥ እመቦ ዘነዐወ ንዒወ ወቀተለ እምእንስሳ አው ዖፈ እምዘይከውነክሙ ለበሊዕ ይክዑ ደሞ፥ ወይደፍኖ በመሪት። ፲፫ እስመ ደሙ ለኵሉ ዘሥጋ ነፍሱ ውእቱ። ፲፬ ወይቤሎሙ ለደቂቀ እስራኤል ደሞ ለኵሉ ዘሥጋ ኢትብልዑ እስመ ደሙ ለኵሉ ዘሥጋ ነፍሱ ውእቱ ወኵሉ ዘበልዖ ለይሠሮ። ፲፭ ወኵሉ ነፍስ ዘበልዐ ምውተ፥ አው ብላዐ አርዌ፥ እመኒ ዘእምፍጥረቱ እስራኤል ወይትሐፀብ በማይ ሥጋሁ ወርኩስ ውእቱ እስከ ሠርክ። ፲፮ ወእመሰ ኢሐፀበ አልባሲሁ፥ ወኢተሐፅበ ሥጋሁ በማይ ይከውኖ ኃጢአተ ላዕለ ርእሱ። 
				ምዕራፍ ፲፰።
፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ፥ አነ እግዚአብሔር አምላክክሙ በከመ ምግባሮሙ ለምድረ ግብጽ ዘነበርክሙ ባቲ ኢትግበሩ። ፪ ወበከመ ምግባሮሙ ለምድረ ከነአን ዘአነ አበውአክሙ ህየ ኢትግበሩ፥ ወኢትሑር በሕጎሙ። ፫ ኵነኔ ዚአየ ግበሩ ወትእዛዝየ ዕቀቡ፥ ወባቲ ሑሩ፥ አነ እግዚአብሔር አምላክክሙ። ፬ ዕቀቡ ትእዛዝየ ወኵሎ ኵነኔየ ወግበርዎ እስመ ዘገብሮ ሰብእ የሐዩ ቦቱ፥ አነ እግዚአብሔር አምላክክሙ። ፭ ብእሲ ብእሲ ኅበ ኵሉ ሰብኡ ወሥጋሁኒ ዘይከውን ኢይባእ ይክሥት ኃፍረቶ እስመ አነ እግዚአብሔር አምላክክምሙ። ፮ ኃፍረተ አቡከ ወኃፍረተ እምከ ኢትክሥት እስመ፥ እምከ ይእቲ። ፯ ኃፍረተ ብእሲተ አቡከ ኢትክሥት፥ እስመ ኃፍረተ አቡከ ውእቱ። ፰ ኃፍረተ እኅትከ እንተ እምአቡከ አው እንተ እምእምከ ኢትክሥት። ፱ ወእመኒ እንተ በአፍኣ ተወልደት፥ ወእመኒ እንተ እምአዝማዲከ ይእቲ ኢትክሥት ኃፍረታ፥ ፲ ኃፍረተ ወለተ ወልድከ፥ አው ወለተ ወለትከ ኢትክሥት ኃፍረቶን፥ እስመ ኃፍረትከ ውእቱ። ፲፩ ኃፍረተ ወለተ ብእሲተ አቡከ ኢትክሥት፥ እስመ እኅትከ ወወለተ እምከ ይእቲ። ፲፪ ኃፍረተ እኅተ አቡከ ኢትክሥት፥ እስመ ቤተ አቡከ ይእቲ። ፲፫ ኃፍረተ እኅተ እምከ ኢትክሥት፥ እስመ እምቤተ እምከ ይእቲ። ፲፬ ኃፍረተ ብእሲተ እኁሁ ለአቡከ ኢትክሥት፥ እስመ ዘመድከ ይእቲ። ፲፭ ኃፍረተ ብእሲተ ወልድከ ኢትክሥት እስመ ብእሲተ ወልድከ ይእቲ፤ ፲፮ ወኃፍረተ ብእሲተ እኁከ ኢትክሥት፥ እስመ ኃፍረተ እኁከ ውእቱ። ፲፯ ወኃፍረተ ብእሲተ ምስለ ወለታ ኢትክሥት ወኢዘወለተ ወልዳ፥ ወኢዘወለተ ወለታ ኢትግበር ከመ ትክሥት ኃፍረቶን፥ እስመ ቤትከ ውእቶን ወኃጢአት ውእቱ። ፲፰ ወብእሲት ምስለ እኅታ ኢታውስብ ከመ ኢታስተቃንኦን ወኢትክሥት ኃፍረቶን፥ ለዛቲኒ፥ ወለእንታክቲኒ እንዘ ዓዲሃ ሕያውት ይእቲ። ፲፱ ወኅበ ብእሲተ ትክት ኢትባእ፥ ዘእንበለ ትንጻሕ፥ ከመ ትክሥት ኃፍረታ እንዘ፥ ዓዲሃ ርኵስት ይእቲ። ፳ ወኢትባእ ኅበ ብእሲተ ካልእከ፥ ከመ ትስክብ ምስሌሃ ወኢትስዝራእ ዘርአከ ላዕሌሃ። ፳፩ ወኢታስተፃምድ ለመልአክ ወልደከ፥ ወኢታርኵስ ስሞ ለቅዱስ እስመ አነ እግዚአብሔር አምላክከ። ፳፪ ወምስለ ተባዕት ኢትስክብ ከመ አንስት እስመ ርኩስ ውእቱ። ፳፫ ወኢትሑር ኅበ እንስሳ ከመ ኢታውጽእ ዘርአከ ላዕሌሃ ከመ ኢትርኰስ ባቲ ወብእሲትኒ ኢትሑር ኅበ እንስሳ ከመ ይስክባ እስመ ርኩስ ውእቱ። ፳፬ ወኢታርኵስ ርእሰክሙ በዝንቱ ኵሉ እስመ በዝንቱ ኵሉ ረኵሱ አሕዛብ እለ አነ አወፅኦሙ እምቅድሜክሙ ወአገመንዋ ለምድር። ፳፭ ወበእንተ ዝንቱ ፈደይክዎሙ፥ ወተቈጥዓቶሙ ምድር ለእለ ይነብሩ ላዕሌሃ። ፳፮ ወዕቀቡ ኵሎ ሕግየ ወኵነኔየ ወኢትግበሩ ምንተኒ እምዝንቱ ኵሉ ርኵስ ወኢዘእምፍጥረቱ እስራኤል ወኢግዩር ዘሀለወ ኅቤክሙ። ፳፯ እስመ ዘንተ ኵሎ ርኵሰ ገብሩ ሰብእ እለ እምቅድሜክሙ ተፈጥሩ ውስተ ምድር፥ ወአገመንዋ ለምድር። ፳፰ አንትሙኒ ዑቁ ከመ ኢትትቈጣዕክሙ ምድር ለእመ አርኰስክምዋ፥ በከመ ተቈጥዓቶሙ ለአሕዛብ እለ እምቅድሜክሙ። ፳፱ እስመ ኵሉ ዘገብረ እምዝንቱ ኵሉ ርኵስ ትሠሮ ይእቲ ነፍስ እምሕዝባ እንተ ገብረቶ። ፴ ወዕቀቡ ትእዛዝየ ከመ ኢትግበሩ እምኵሉ ሕጎሙ ለርኩሳ፥ ዘኮኑ እምቅድሜክሙ ወኢትርኰሱ ቦሙ እስመ አነ እግዚአብሔር አምላክክሙ።
				ምዕራፍ ፲፱።
፩ ወነበቦ እግዚአብሔር ለሙሴ ወይቤሎ በሎሙ ለኵሉ ተአይነ ደቂቀ እስራኤል፥ ቅዱሳነ ኩኑ እስመ ቅዱስ አነ እግዚአብሔር አምላክክሙ ፪ አሐዱ አሐዱ እምኔክሙ ይፍራህ አባሁ ወእሞ ወሰንበታትየ ዕቀቡ። ፫ ወኢትትልዉ አማልክተ ወኢትግበሩ ለክሙ አማልክት ዘስብኮ፥ እስመ አነ ውእቱ እግዚአብሔር አምላክክሙ። ፬ ወእመ ሦዕክሙ መሥዋዕተ መድኃኒት ለግዚአብሔር አንጺሐክሙ ሡዐ። ፭ ወበዕለተ ትሠውዑ ይበልዕዎ፥ ያውዕይዎ በሳኒታ። ፮ ወለእመቦ ዘተርፈ በሣልስት ዕለት ያውዕይዎ በእሳት። ፯ ወለእመሰ በልዕዎ ውስተ ብትክ ይትኌለቅ ወኢይትዌከፎ። ፰ ወለዘበልዖ ኃጢአተ ይከውኖ፥ እስመ አርኰሰ ቅድሳቶ ለእግዚአብሔር ለትሠሮ ይእቲ ነፍስ እንተ በልዓቶ እምሕዝባ። ፱ ወእመ ማእረር ሶበ ተዓፅዱ እክለ ምድርክሙ ኢታንጽሑ ዓፂደ ገራህትክሙ፥ ወኢትእርዩ ዘወድቀ እክለ እንተ ተዓፅዱ። ፲ ወዓፀደ ወይንከኒ ኢታስተናጽሕ ቀሢመ ወኢትትቀረም ኅንባባተ ወይንከ ዘወድቀ ለነዳይ ወለግዩር ተኅድጎ እስመ አነ እግዚአብሔር አምላክክሙ። ፲፩ ወኢትስርቁ ወኢትሐስዉ ወአልቦ ዘይትዔገል ካልኦ። ፲፪ ወኢትስርቁ ወኢተሐስዉ ወአልቦ ዘይትዔገል ካልኦ። ፲፪ ወኢትምሐሉ በስምየ በሐስት፥ ወኢታርኵሱ ስሞ ቅዱስ ለአምላክክሙ እስመ አነ እግዚአብሔር አምላክክሙ። ፲፫ ወኢተዓምፅ ካልአከ ወኢትሂድ፥ ወኢይቢት ኅቤከ ዓስቡ፥ ለዓሳብከ እሰከ ይጻብሕ። ፲፬ ወኢትንብብ ሕሡመ ላዕለ ጽሙም ወኢትደይ ዕቅፍተ ቅድመ ዕውር ወፍርሆ ለእግዚአብሔር አምላክክሙ። ፲፭ ወኢትግበሩ ዓመፃ በውስተ ፍትሕ ወኢታድልዉ ለገጸ ነዳይ ወኢታድልዉ ለገጸ ዓቢይ፥ በጽድቅ ኰንኖ ለካልእከ። ፲፮ ወኢትሑር በጕሕልት ውስተ ሕዝብከ ወኢትቁም ላዕለ ነፍሰ ካልእከ እስመ አነ እግዚአብሔር አምላክከ። ፲፯ ወኢተዓምዖ ለካልእከ ወኢትግበር በእንቲአሁ ኃጢአተ። ፲፰ ወኢትትበቀል ለሊከ ወኢትትቀየም ላዕለ ደቂቀ ሕዝብከ ወአፍቅር ካልአከ ከመ ነፍስከ፥ እስመ አነ እግዚአብሔር አምላክከ። ፲፱ ወዕቀብ ሕግየ ወኢትሕርስ ብዕራየከ በዘባዕድ አርዑት ወኢትትክል ውስተ ዓፀደ ወይንከ ዘዘዚአሁ ወልብስኒ ዘእምክልኤቱ እንመቱ ኃፍረት ውእቱ ወኢትልበስ። ፳ ወዘሰከበ ምስለ ብእሲት እንተ ዕቅብት ይእቲ ለብእሲ ለብእሲ ገብር፥ እንተ ቤዛሃ ኢትውህበ ላቲ፥ ወግዕዛነ ኢተግዕዘት ይኤይኑ ሎቱ ዘይሁቦ ወኢይመውት እስመ ኢግዕዘት። ፳፩ ወያመጽእ ዘበእንተ ንስሓሁ በግዐ ለእግዚአብሔር ኅበ ኆኅተ ደብተራ ዘመርጡል። ፳፪ ወያስተሠሪ ሎቱ ካህን በውእቱ በግዕ ቅድመ እግዚአብሔር እስመ ነስሓ በዘአበሰ ወትትኃደግ ሎቱ ኃጢአቱ እንተ አበሰ። ፳፫ ወአመ ቦእክሙ ውስተ ምድር እንተ ይሁቦክሙ እግዚአብሔር አምላክክሙ ወተከልክሙ እምኵሉ ዕፅ ዘይበልዑ ታነጽሕዎ እምኵሉ ርኵስ፥ ወፍሬሁኒ ዘሠለስቱ ዓም ርኩስ ውእቱ ለክሙ ኢትብልዕዎ። ፳፬ ወበራብዕ ዓም ይኩን ኵሉ ፍሬሁ እስመ አነ እግዚአብሔር አምላክክሙ። ፳፮ ወኢትብልዑ በውስተ አድባር፥ ወኢትርኰሱ ወኢትጠየሩ በዖፍ። ፳፯ ወኢትግበሩ ለክሙ ቈናዝዕተ እምጸጕረ ርእስክሙ ወኢትላጽዩ ጽሕመ ገጽክሙ። ፳፰ ወእመቦ ዘሞተ መላፄ ኢታቅርቡ ውስተ ሥጋክሙ ወኢትፍጥሩ ለክሙ ፈጠራ እስመ አነ እዚአብሔር አምላክክሙ። ፳፱ ወኢታርኵስ ወለተከ ወኢታዘምዋ ወኢትዘሙ ምድር ወኢትምላእ ምድር ዓመፃ። ፴ ዕቀቡ ሰንበታትየ ወፍርሁ እምቅዱሳንየ፥ እስመ አነ እግዚአብሔር አምላክክሙ። ፴፩ ወኢትትልዉ ሰብአ ሐረስ፥ ወሰብአ ሥራይ ከመ ኢትርኰሱ ቦሙ እስመ አነ እግዚአብሔር አምላክክሙ። ፴፪ ቅድመ ዘሲበት ተንሥእ ወአክብር ገጸ አረጋዊ፥ ወፍራህ እግዚአብሔርሃ አምላክከ፥ እስመ አነ እግዚአብሔር አምላክክሙ። ፴፫ ወለእመቦ ዘመጽአ ኅቤክሙ  ግዩር ኢትሣቅይዎ በውስተ ምድርክሙ ከመ ዘእምፍጥረቱ ይኩን ለክሙ ግዩር ዘመጽአ ኅቤክሙ። ፴፬ ወአፍቅርዎ ከመ ርእስክሙ እስመ ግዩራነ ኮንክሙ በምድረ ግብጽ፥ ወአነ ውእቱ እግዚአብሔር አምላክክሙ። ፴፭ ወኢትግበሩ ዓመፃ በውስተ ፍትሕ ወኢ በውስተ ኁልቄ ሐሳብ፥ ወኢ በመስፈርት ወኢ በመዳልው። ፴፮ መዳልዊከኒ ዘበጽድቅ ይኩን፥ ወመስፈርትክኒ ዘበጽድቅ ይኩን ወአእባኒከኒ ዘበጽድቅ ይኩናከ እስመ አነ እግዚአብሔር አምላክክሙ ዘአውፃእኩክሙ እምድረ ግብጽ። ፴፯ ወዕቀቡ ኵሎ ሕግየ ወኵሎ ትእዛዝየ ወገብርዎ እስመ አነ እግዚአብሔር አምላክክሙ።
				ምዕራፍ ፳።
፩ ወነበቦ እግዚአብሔር ለሙሴ ወይቤሎ በሎሙ ለደቂቀ እስራኤል። ፪ እመቦ እምደቂቀ እስራኤል አው እምግዩራን እለ ገብኡ ውስተ እስራኤል ዘአስተፃመደ ወልዶ ለመልአክ ሞተ ለይሙት ወሕዝብ እለ ውስተ ምድር ለይውግርዎ በእብን። ፫ ወእነኒ አቀውም ገጽየ ላዕለ ውእቱ ብእሲ ወእደመስሶ እምሕዝቡ እስመ ወሀበ ወልዶ ይጸመድ ለመልአክ ከመ ያርኵስ ቅድሳትየ፥ ወከመ ያርኵስ ስመ ቅዱሳንየ። ፬ ወእመሰ ተዓወርዎ ሰብአ ይእቲ ምድር ለውእቱ ብእሲ ወሠወሩ አዕይንቲሆሙ እምኔሁ እንዘ ወኢቀተልዎ አቀውም ገጽየ ላዕለ ውእቱ ብእሲ ወላዕለ አዝማዲሁ ወእደመስሶ ሎቱ። ፭ ወለኵሎሙ እለ ኃብሩ ምስሌሁ፥ ከመ ይዘምዉ በመላእክት እምሕዝቦሙ። ፮ ወእመቦ ብእሲ ዘተለወ ሰብአ ሐረስ፥ ወሰብአ ሥራይ ከመ ይዘሙ ድኅሬሆሙ አቀውም ገጽየ ላዕለ ውእቱ ብእሲ ወላዕለ አዝማዲሁ ወእደመስሶ እምሕዝቡ። ፯ ወኩኑ ቅዱሳነ እስመ አነ እግዚአብሔር አምላክክሙ ቅዱስ አነ። ፰ ወዕቀቡ ሕግየ ወትእዛዝየ ወግበርዎ፥ እስመ አነ እግዚአብሔር ዘእቄድሰክሙ። ፱ ወለእመቦ ብእሲ ዘነበበ ሕሡመ ላዕለ አቡሁ ወእሙ ሞተ ለይሙት እስመ ጊጉይ ውእቱ። ፲ ወለእመቦ ብእሲ ዘዘመወ በብእሲተ ብእሲ፥ አው በብእሲተ ካልኡ ሞተ ለይሙት፥ ዘዘመወኒ ወእንተ ዘመወትኒ። ፲፩ ወለእመቦ ዘሰከበ ምስለ ብእሲተ አቡሁ ከሠተ ኃፍረተ አቡሁ፥ ሞተ ለይሙት ወክልኤሆሙ ጊጉያን እሙንቱ። ፲፪ ወለእመቦ ዘሰከበ ምስለ ብእሲተ ወልዱ ሞተ ለይሙቱ ክልኤሆሙ፥ እስመ ኃጢአተ ገብሩ፥ ወጊጉያን እሙንቱ፤ ፲፫ ወለእመቦ ዘሰከበ ምስለ ተባዕት ከመ አንስት ርኵሰ ገብሩ፥ ሞተ ለይሙቱ ክልኤሆሙ ጊጉያን እሙትኑ። ፲፬ ዘነሥአ ወለተ ምስለ እማ ኃጢአት ውእቱ ወበእሳት ለያውዕይዎሙ ኪያሁኒ ወኪያሃኒ፥ ወኢትምጻእ ላዕሌክሙ ኃጢአት። ፲፭ ወዘሰከበ ምስለ አንስሳ ሞተ ለይሙት ወእንስሳሁኒ ቅትሉ። ፲፮ ወብእሲትኒ ለእመ ሖረት ኅበ እንስሳ ከመ ይስክብ ብእስተኒ ቅትሉ ወእንስሳሁኒ ውግሩ። ፲፯ ወዘሰከበ ምስለ እኅቱ፥ እመኒ  እንተ እምአቡሁ ወእመኒ እንተ እምእሙ፥ ወርእየ ኃፍረታ ወይእተኒ ርእየት ኃፍረቶ ጽእለት ውእቱ ለይሠረዉ በቅድመ ደቂቀ ዘመዶሙ፥ እስመ ከሠተ ኃፍረተ እኅቱ ጌጋየ ይከውኖ። ፲፰ ወዘሰከበ ምስለ ብእሲት ትክት ወርእየ ኃፍረታ ወከሠተ ነቅዐ ደማ፥ ወይእቲኒ ከሠተት ነቅዐ ደማ፥ ለይሠረዉ ክልኤሆሙ እሙላዶሙ። ፲፱ ወኢትክሥት ኃፍረተ እኅተ አቡከ ወእኅተ እምከ፥ እስመ ዘመዶሙ ለእመ ከሠቱ ኃጢአተ ይከውኖሙ። ፳ ወዘሰከበ ምስለ እንተ ዘመዱ፥ ከሠተ ኃፍረተ ዘመዱ ዘእንበለ ውሉድ ለይሙቱ። ፳፩ ወብእሲኒ ዘሰከበ ምስለ ብእሲተ እኅሁ ከሠተ ኃፍረተ እኁሁ ዘእንበለ ውሉድ ለይሙቱ። ፳፪ ወዕቀቡ ኵሎ ትእዛዝየ ወግበርዎ ወኢትትበአሰክሙ ምድር እንተ ውስቴታ አነ አበውአክሙ ከመ ትንበሩ። ፳፫ ወኢትሑሩ በሕገ አሕዛብ እለ አወጽኦሙ እምኔክሙ፥ እስመ ዘንተ ኵሎ ገብሩ ወአስቆረርክዎሙ። ፳፬ ወእቤለክሙ አንትሙ ዘወትርስዋ ለምድሮሙ ወአነ እሁበክሙ ከመ ታጥርይዋ ለምድር እንተ ታውኅዝ ሐሊበ ወመዓረ አነ እግዚአብሔር አምላክክሙ ዘፈለጥኩክሙ እምኵሉ አሕዛብ። ፳፭ ወፈለትኩ ለክሙ ማእከለ እንስሳ ዘንጹሕ ወዘኢኮነ ንጹሐ ወማእከለ አዕዋፍ ዘንጹሕ ወዘኢኮነ ንጹሐ ወማእከለ ኵሉ ዘይትሐወስ ውስተ ምድር፥ ወኢታርኵሱ ነፍሰክሙ በእንስሳ ወበአዕዋፍ ወበኵሉ ዘይትሐወስ ውስተ ምድር ዘፈለጥኩ ለክሙ ዘርኩስ። ፳፮ ወትከውኑኒ ቅዱሳነ፥ እስመ ቅዱስ አነ እግዚአብሔር አምላክክሙ ዘፈለጥኩክሙ እምኵሉ አሕዛብ ከመ ትኩኑኒ ሊተ። ፳፯ ብእሲኒ ወብእሲትኒ ለእመቦ ዘኮኑ ሐራስያነ፥ አው ዘሥራይ ሞተ ለይሙቱ፥ ወበእብን፥ ለይውግርዎሙ እስመ ጊጉያን እሙንቱ።
				ምዕራፍ ፳፩።
፩ በነበቦ እግዚአብሔር ለሙሴ ወይቤሎ፥ በሎሙ ለካህናት ለደቂቀ አሮን፥ ወንግሮሙ ከመ ኢይርኰሱ በነፍስ እንተ እምሕዝቦሙ። ፪ ወእምቤት ዘቅሩቦሙ እመኒ፥ ዘአቡሆሙ አው ዘእምእሞሙ አው ዘእምደቂቆሙ አው ዘእምአዋልዲሆሙ፥ አው ዘእምእኁሁ አው ዘእምእኅቱ። ፫ አው በድንግ እንተ ቅብት ይእቲ ሎቱ እንተ ኢኮነት ለብእሲ በእሉ ኢይርኰሱ በዘእምሕዝቦሙ ከመ ኢይኩኖሙ ጽእለተ። ፬ ወኢትላጽዩ ርእሰክሙ ላዕለ ዘሞተ ወኢትላጽዩ ጽሕመ ገጽክሙ ወኢትጥብሑ ሥጋክሙ። ፭ ወይኩኑ ቅዱሳነ ለአምላኮሙ ወኢያርኵሱ ስመ አምላኮሙ፥ እስመ እሙንቱ ያቅርቡ መሥዋዕቶ ለእግዚአብሔር አምላኮሙ ወይኩኑ ቅዱሳነ። ፮ ብእሲተ ዘማ፥ ወጽእልተ ኢያውስቡ፥ ወብእስተኒ እንተ አውፅአ ምታ እስመ ቅዱስ ውእቱ እግዚአብሐኢር አምላኩ። ፯ ወትቄድሶ እስመ ቍርባኖ ለእግዚአብሔር አምላክክሙ ውእቱ ያቀርብ። ፰ ወይኩን ቅዱሰ፥ እስመ ቅዱስ አነ እግዚአብሔር ዘእቄድሶ። ፱ ወለተ ብእሲ ካህን ለእመ አጽኣለት በዝሙት ስመ አቡሃ፥ ያኅሥርዋ ላቲ ወበእሳት ያውዕይዋ። ፲ ወካህን ዘየዓቢ እምአኃዊሁ ዘሦጡ ቅብዐ ዲበ ርእሱ ዘቡሩክ ወዘፍጹም ውእቱ እዴሁ ዘይለብስ ዘቅድሳት፥ ርእሶ ኢይላፂ ወአልባሲሁኒ ኢይሥጥጥ። ፲፩ ወኅበ ኵላ ነፍስ እንተ ሞተት ኢይባእ፥ ወኢኅበ አቡሁ ወኢኅበ እሙ ከመ ኢይርኰስ። ፲፪ ወእምውስተ መቅደስ ኢይፃእ ወኢያርኵስ ስሞ ቅዱስ ለአምላኩ እስመ ቅብዕ ቅዱስ ዘይትቀብዑ ዘአምላኩ ሀለወ ላዕሌሁ እስመ አነ ውእቱ እግዚአብሔር። ፲፫ ወይንሣእ ብእሲተ ድንግለ እምነገዱ። ፲፬ ባሕቱ መበለተ ወእንተ አውፅኣ ምታ፥ ወጽእልተ ወዘማ እላንተ ኢያውስብ፥ አላ ድንግለ እምዘመዱ ወእምነገዱ፥ ይንሣእ ሎቱ ብእሲተ። ፲፭ ወኢያርኵስ ውሉዶ በውስተ ሕዝብ ወአነ እግዚአብሔር ዘእቄድሶ፤ ፲፮ ወነበቦ እግዚአብሔር ለሙሴ ወይቤሎ ንግሮ ለአሮን ወበሎ ብእሲ፥ ዘእምነገድከ በመዋዕሊክሙ እመቦ ዘቦቱ እምኵሉ ዘኮነ ወዘኢኮነ ንጹሐ ኢይባእ ያቅርብ ቍርባኖ ለአምላኩ። ፲፯ ኵሉ ብእሲ ዕውር ወሐንካስ፥ ወኢዘበሕቁ ሐፂር ወኢምቱረ ዕዝን። ፲፰ ወኢ ዘስብረት ቦ ውስተ እዴሁ፥ አው ዘስቡር እግሩ። ፲፱ ወኢ ዘስናም ወኢ ዘነውር ቦ፥ ወኢ እዘጸምላጥ አዕይንቲሁ። ፳ ወኢ ብእሲ ዕቡቅ ወኢ ዘጽርንዕት ቦቱ፥ ቦቱ ወኢ ዘአሐቲ እስኪቱ። ፳፩ ኵሉ ዘነውር ቦቱ ወዘኢኮነ ንጹሐ እምዘርአ አሮን ካህን ኢይቅረብ ከመ ያብእ መሥዋዕተ ለእግዚአብሔር እስመ ኢኮነ ንጹሐ። ፳፪ ወኢይባእ ያቅርብ ቍርባነ አምላኩ እምቅዱሰ ቅዱሳን፥ ወዘቀደሱ ባሕጡ ይብላዕ። ፳፫ ወኅበ መንጦላዕት ኢይባእ፥ ወኅበ ምሥዋዕ ኢይቅረብ እስመ ኢኮነ ንጹሐ ከመ ኢያርኵስ ቅድሳተ እስመ ኮነ እግዚአብሔር ዘእቄሰክሙ። ፳፬ ወነገሮሙ ሙሴ ለአሮን ወለደቂቁ ወለኵሎሙ ደቂቀ እስራኤል። 				
ምዕራፍ ፳፪።
፩ ወነበቦ እግዚአብሔር ለሙሴ ወይቤሎ በሎሙ ለአሮን ወለደቂቁ ከመ ይትዓቀቡ እምቅድሳቶሙ ለደቂቀ እስራኤል ወኢያርኵሱ ስምየ ቅዱሰ በኵሉ ዘይቄድሱ ሊተ፥ አነ እግዚአብሔር። ፪ ዘእቤሎሙ በመዋዕሊክሙ ኵሉ ብእሲ ዘይበውእ ውስተ መቅደስ ዘእምቅድስት ዘርእክሙ፥ ውስተ ኵሉ ዘይቄድሱ ደቂቀ እስራኤል ለእግዚአብሐኢር እንዘ ርኵሱ ላዕሌሁ ለይሠሮ እምሕዝቡ እስመ አነ እግዚአብቤር። ፫ ወለእመቦ እምዘርአ አሮን ዘለምጽ፥ አው ዘይትከዓዎ ዘርኡ ኢይብላዕ እምቅድሳት እስከ አመ ይነጽሐ። ፬ ወዘገሠሠ እምኵሉ ርኩሰ ነፍስ፥ ወእመኒ ብእሲ ዘወጽአ እምኔሁ ዘርኡ አው ዘገሠሠ እምኵሉ ዘይትሐወስ ዘያረኵስ እምኵሉ ርኩስ ውእቱ እስከ ሠርክ። ፭ ወኢይብላዕ እምቅድሳት ለእመ ኢተሐጽበ ሥጋሁ በማይ። ፮ ወእምከመ ዓረበት ፀሐይ ንጹሕ ውእቱ ወይእተ ጊዜ ይብላዕ እምቅድሳት እስመ ሲሳዩ ውእቱ። ፯ ወማውታ፥ ወብላዐ አርዌ ኢትብልዑ ከመ ኢትርኰሱ ቦሙ እስመ አነ እግዚአብሔር። ፰ ዕቀቡ ትእዛዝየ ከመ ኢይኩንክሙ፥ ኃጢአተ ወከመ ኢትሙቱ፥ በእንቲአሁ። ፱ ለእመ ኢረኵሱ ቦቱ አነ እግዚአብሔር ዘእቄድሶሙ። ፲ ወኵሉ ዘእምባዕድ ዘመድ ኢይብላዕ እምቅድሳት፥ ኃደርቱኒ ለካህን ወገባእቱኒ ኢይብልዑ እምቅድሳት። ፲፩ ወለእመሰ ቦ ዘአጥረየ ካህን ገብረ ዘተሣየጠ በወርቁ ውእቱ ለይብላዕ እስመ ሲሳዩ ውእቱ ወልድኒ ዘቤቱ እሙንቱ ይብልዑ ሲሳዮሙ ውእቱ። ፲፪ ወወለተ ብእሲኒ ካህን ለእመ አውሰበት ዘእምካልእ ዘመድ ኢትብላዕ እምዓሥራት ዘቅድሳት። ፲፫ ወባሕቱ ለእመ ኮነት መበለተ፥ ወኃደጋ ምታ ለትግባእ ውስተ ቤተ አቡሃ ከመ አመ ንእሳ ለትብላዕ እምሲሳየ አቡሃ፥ ወኵሉ ዘእምባዕድ ዘመድ ኢብላዕ እምኔሁ። ፲፬ ወለእመቦ ብእሲ ዘበልዐ እምቅድሳት በኢያእምሮ ይወስክ ሐምስተ እዴሁ ላዕሌሁ፥ ወየሀቦ ለካህን ዘቅድሳት። ፲፭ ወኢያርኵሱ ቅድሳቶሙ ለደቂቀ እስራኤል ዘያመጽኡ ለእግዚአብሒር። ፲፮ ወይከውኖሙ ኃጢአተ እምከመ በልዑ ቅድሳቶሙ፥ ንስሐ ላዕሌሆሙ፥ እስመ አነ ውእቱ እግዚአብሔር ዘእቀድሶሙ። ፲፯ ወነበቦሙ እግዚአብሔር ለሙሴ ወይቤሎ ንግሮሙ ለደቂቀ እስራኤል ለአሮን ወለደቂቁ ወለኵሎሙ ተአይነ ደቂቀ እስራኤል ወለግዩራን እለ ሀለዉ ውስተ እስራኤል። ፲፰ ዘአምጽኡ ቍርባኖሙ በእንተ ኵሉ ዘበጽዑ፤ አው በእንተ ኵሉ ዘሐለዩ፥ ዘያመጽኡ ለእግዚአብሔር። ፲፱ እምዘይኄይስ ይኩን ተባዕተ ንጹሐ እመራዕይ ወእምአባግዕ ወእምአጣሊ። ፳ ኵሎ ዘቦቱ ነውር ኢያምጽኡ ለእግዚአብሔር፥ እስመ ኢይሰጠወክሙ። ፳፩ ወብእሲኒ ለእመ ቦ ዘአምጽአ መሥዋዕተ መድኃኒት ለእግዚአብሔር በእንተ ዘበፅዐ አው በፈቃዱ እመራዕይ አው እምአባግዕ ንጹሐ፥ ይኩን ዘይሠጠዎ ኵሉ ዘአልቦቱ ነውር። ፳፪ ዕውረሰ ወስቡረ ወምቱረ ልሳን ወሕሡፈ ወዕቡቀ ወዘጽርንዕት ቦቱ ኢያምጽኡ ለእግዚአብሔር ወለቍርባንኒ ኢተሀቡ እምኔሆሙ ውስተ ምሥዋዑ ለእግዚአብሐኢር። ፳፫ ለላሕምኒ ወለበግዕ ዘምቱረ ዕዝን፥ አው ዘምቱረ ዘነብ ተሐትሞ ወጥሪተ ርእስከ ትሬስዮ፥ ለብፅዓቲከሰ ኢይሠጠወከ። ፳፬ ዘጽንጵው ወዘጽቱም ወዘምቱር ወዘአጥራቂ ኢያምጽእዎ ለእግዚአብሔር ወበምድርክሙኒ ኢትግበርዎ። ፳፭ እምኅበ ባዕድኒ ዘመድ ኢታብኡ ዘከመዝ ቍርባነ ለአምላክክሙ እምዝንቱ ኵሉ እስመ ውሱን ውእቱ ወነውር ቦቱ ወኢይሠጠወክሙ። ፳፮ ወነበቦ እግዚአብሔር ለሙሴ ወይቤሎ ለእመ ወለደት እጐልት፥ አው በግዕት አው ጠሊት ሰቡዐ ዕለተ የሀሉ እጓለ ኅበ እምሙ። ፳፯ ወአመ ሳምንት ዕለት ወእምድኅሬሁኒ ይሠጠወክሙ ለቍርባን መሥዋዕቱ ለእግዚአብሐኢር። ፳፰ ወኢትጥብሑ እጐልተ፥ አው በግዕተ አው ጠሊተ ምስለ እጓለ በአሐቲ ዕለት። ፳፱ ወለእመ ሦዕከ መሥዋዕተ ብፅዓተ ትፍሥሕትከ ለእግዚአብሔር ዘይሠጠወክሙ ሡዑ ሎቱ። ፴ ወበይእቲ ዕለት ይብልዕዎ ወኢያትርፉ እምሥጋሁ ለነግህ። ፴፩ ወዕቀቡ ትእዛዝየ ወግበርዎ፥ እስመ አነ እግዚአብሔር። ፴፪ ወኢታርኵሱ ስምየ ቅዱሰ ወእትቄድስ በማእከሎሙ ለደቂቀ እስራኤል፥ እስመ አነ እግዚአብሔር ዘእቄድሶሙ። ፴፫ ዘአውጻእክዎሙ እምድረ ግብጽ ከመ እኩንክሙ አምላክክሙ አነ እግዚአብሔር። 
				ምዕራፍ ፳፫።
፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ በዓላቲሁ ለእግዚአብሔር ዘሰመይክሙ በቅዱስ አስማት እሉ እሙንቱ። ፪ ሰዱሰ ዕለተ ትገብር ግብረከ፥ ወበሳብዕት ሰንበት ይእቲ ወዕረፍተ ቅድስተ ተሰምየት ለእግዚአብሔር። ፫ ኵሎ ግብረ ኢትግበሩ ባቲ በኵሉ በሐውርቲክሙ እስመ ሰንበቱ ለእግዚአብሔር ይእቲ። ፬ እሉ እሙንቱ በዓላቲሁ ለእግዚአብሔር ዘሰመይክሙ በቅዱስ ስም፥ በውስተ መክፈልትክሙ። ፭ በቀዳሚ ወርኅ፥ አመ ዕለተ ዓሥሩ ወረቡዑ ለሠርቅ በጊዜ ዕርበት፥ ፋሲካሁ ለእግዚአብሔር። ፮ ወአመ ዕለተ ዓሡሩ ወሐሙሱ ለሠርቀ ዝንቱ ወርኅ በዓለ ናእት ዘእግዚአብሔር ሰቡዐ ዕለተ ናእተ ብልዑ። ፯ ወቀዳሚት ዕለት ቅድስተ ትሰመይ ለክሙ ኵሎ ግብረ ዘትትቀነዩ ኢትግበሩ። ፰ ወአብኡ መሥዋዕተ ለእግዚአብሔር ሰቡዐ ዕለተ ወሳብዕትኒ ዕለት ቅድስተ ትሰመይ ለክሙ ኵሎ ግብረ ዘትትቀነዩ ኢትግበሩ ባቲ። ፱ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ እመ ቦእክሙ ውስተ ምድር እንተ እሁበክሙ አነ ወዐፀድክሙ ማእረራ ታበውኡ ከላስስተ እምቀዳሜ ማእረርክሙ ኅበ ካህን። ፲ ወያበውኦ ካህን ለውእቱ ክልስስት ቅድመ እግዚአብሔር ከመ ይሠጠውክሙ ወበሳኒታሃ ለቀዳሚት ሰንበት ያበውኦ ካህን። ፲፩ ወትገብሩ በዕለት እንተ አምጻእክሙ ውእተ ክልስስተ በግዐ ንጹሐ ዘአሐቲ ዓመቱ ለመሥዋዕት ለእግዚአብሔር። ፲፪ ወቍርባኑ ክልኤቱ ዓሥራት ዘሥንዳሌ ዘግቡር በቅብዕ ለመዓዛ ሠናይ ለእግዚአብሔር መውሞፃሕቱ ራብዕተ እዴሃ ለኢን ወይን። ፲፫ ወይእተ ዕለተ እንተ ባቲ ታበውኡ ቍርባኖ ለአምላክክሙ ኢትብልዑ፥ ኅብስተ ሐዲስ ወኢቅልወ፥ እስከ ታበውኡ ቍርባኖ ለአምላክክሙ በይእቲ ዕለት ወሕገ ይኩንክሙ ዘለዓለም በመዋዕሊክሙ በኵሉ በሐውርቲክሙ። ፲፬ ወትኌልቁ እምሳኒታ ሰንበት እምይእቲ ዕለት፥ አንተ ባቲ አባእክሙ ውእተ ከላስስተ ዘይሠርዑ። ፲፭ ሰቡዐ ሰናብተ ትኌልቁ ፍጹመ እስከ ሳኒታሃ ለደኃሪት ሰንበት ሐምሳ ዕለት። ፲፮ ወታበውኡ መሥዋዕተ ሐዲስ ለእግዚአብሔር ዘእምውስተ ምድርክሙ። ፲፯ ታበውኡ ኅብስተ ዘይሠርዑ ክልኤተ ኅብስተ ዘዘክልኤቱ ዓሥራት ዘሥንዳሌ ይኩን አሐቲ ኅብስቱ ወአብሒአክሙ ታበስልዎ እምቀዳሜ እክልክሙ ለእግዚአብሔር። ፲፰ ወታበውኡ ምስለ ውእቱ ኅብስት ሰብዓተ አባግዐ ዘዘዓመት ወአሐደ ላሕመ እመራዕይ፥ ወሐራጊተ ክልኤተ ንጹሐነ ወይኩን ቍርባኖሙ ወመሥዋዕቶሙ ወምፃሕቶሙ መሥዋዕተ መዓዛ ሠናይ ለእግዚአብሔር። ፲፱ ወግበሩ አሐደ ሐርጌ እምአጣሊ በእንተ ኃጢአት ወክልኤተ አባግዐ ዘዘዓመት ለመሥዋዕተ መድኃኒት። ፳ ወያበውኦ ካህን ምስለ ውእቱ ኅብስት ዘቀዳሜ እክል፥ ክልኤተ አባግዐ፥ ወይሠርዖ ቅድመ እግዚአብሔር፥ ቅዱስ ውእቱ ለእግዚአብሔር ወለካህን ለዘአብአ ሎቱ ይኩን፥ ፳፩ ወይስምይዋ ለዛቲ ዕለት ቅድስተ፥ ኵሎ ግብረ ዘትትቀነዩ ኢትግበሩ ባቲ ሕገ ዘለዓለም ይኩንክሙ በመዋዕሊክሙ በኵሉ ኅበ ሀሎክሙ። ፳፪ ወአመ ተዐፅዱ እክለ ምድርክሙ ኢትጠናቀቁ ዓፂደ ዘተርፈ ውስተ ገራህትክሙ ወዘወድቀ ኢትእርዩ ለነዳይ ወለግዩር ኅድግዎ እስመ አነ እግዚአብሔር አምላክክሙ። ፳፫ ወነበቦ እግዚአብሔር ለሙሴ ወይቤሎ፥ ንግሮሙ ለደቂቀ እስራኤል ወበሎሙ። ፳፬ በሳብዕ ወርኅ አመ ርእሰ ሠርቀ ወርኅ ዕረፍተ ትኩንክሙ ተዝካረ ዘመጥቅዕ ቅድመ እግዚአብሔር ቅድስተ ትሰመይ። ፳፭ ኵሎ ተግባረ ዘትትቀነዩ ኢትግበሩ ባቲ ወአብኡ መሥዋዕተ ለእግዚአብሔር። ፳፮ ወነበቦ እግዚአብሔር ለሙሴ ወይቤሎ አመ ዓሡሩ ለሳብዕ ወርኅ ዕለተ አስተርእዮ ይእቲ ቅድስተ፥ ትሰመይ ለክሙ። ፳፯ ወአሕምምዋ ለነፍስክሙ ወአብኡ መሥዋዕተ ለእግዚአብሔር፥ ወኵሎ ግብረ ዘትትቀነዩ ኢትግበሩ በይእቲ ዐለት፥ ፳፰ እስመ ዕለተ አስተርእዮትክሙ ይእቲ፥ እንተ ባቲ ያስተሠርዩ በእንቲአክሙ ቅድመ እግዚአብሔር አምላክክሙ። ፳፱ ወኵሉ ነፍስ እንተ ኢተሐምም ርእሳ ትሠሮ በይእቲ ዕለት ወትደምሰስ እምሕዝባ። ፴ ወኵሉ ነፍስ እንተ ትገብር ግብረ በይእቲ ዕለት ለትደምሰስ እምሕዝባ። ፴፩ ሕገ ዘለዓለም ይኩንክሙ በመዋዕሊክሙ በኵሉ ኅበ ሀሎክሙ። ፴፪ ሰንበተ ሰንበታት ይእቲ ለክሙ አሕምምዋ ለነፍስክሙ እምተሱዑ ለወርኅ፥ እምሠርክ እስከ ሠርከ ዓሡሩ ለወርኅ አሜሃ፥ አሰንብቱ ሰንበተክሙ። ፴፫ ወነበቦ እግዚአብሔር ለሙሴ ወይቤሎ ንግሮሙ፣ ለደቂቀ እስራኤል፥ ወበሎሙ። ፴፬ አመ ዓሡሩ ወሐሙሱ ለውእቱ ወርኅ በዓለም መጸለት ሰቡዐ ዕለተ ለእግዚአብሔ። ፴፭ ወዕለተ ቀዳሚት ቅድስተ ትሰመይ ለክሙ፥ ወኵሎ ግብረ ዘትትቀነዩ ኢትግበሩ ባቲ። ፴፮ ሰቡዐ ዕለተ ታበውኡ መሥዋዕተ ለእግዚአብሔር ወሳምኒትኒ ዕለት ቅድስት ትሰመይ ለክምሙ፥ ወአብኡ መሥዋዕተ ለእግዚአብሔር እስመ ዘፀአት ውእቱ ኵሎ ግብረ ዘትትቀነዩ ኢትግበሩ ባቲ። ፴፯ እሉ እሙንቱ በዓላቲሁ ለእግዚአብሔር ዘሰመይክዎሙ በስም ቅዱስ፥ በዘቦሙ ያበውኡ መባአ ለእግዚአብሄር ወቍርባነ ወመሥዋዕቶሙኒ ወሞፃሕቶሙኒ ዘኵሉ አሚር። ፴፰ ዘእንበለ ሰናብቲሁ ለእግዚአብሔር ወዘእንበለ ዘመባእክሙ ወዘአንበለ ዘኵሉ ብፅዓቲክሙ ወዘእንበለ በፈቃድክሙ ዘታበውኡ ለእግዚአብሔ። ፴፱ ወአመ ዕለተ ዓሡሩ ወሐሙሱ ለውእቱ ሳብዕ ወርኅ አመ ፈጸምክሙ አስተጋብኦተ እክለ ምድርክሙ ትገብሩ በዓለ ለእግዚአብሔር ሰቡዐ ዕለተ፥ ወዕለት ቀዳሚት ዕረፍት ይእቲ ወዕለትኒ ሳምኒት ዕረፍት ይእቲ። ፵ ወትነሥኡ ለክሙ አመ ዕለተ ቀዳሚት እምፍሬ ዕፅ ሰናይት፥ ወጸበርትኒ ወበቀልተ ተመርት፥ ወእምዕፅ ቈጽለ አዕፁቅ ወዘኵሐኒ ወዘእምነ ፈለግኒ አዕፁቀ ዘንጹሐ ወትትፌሥሑ ቅድመ እግዚአብሔር አምላክክሙ ሰቡዐ ዕለተ በበዓመት። ፵፩ ሕገ ዘለዓለም ይኩንክሙ በመዋዕሊክሙ ከመ ትግበሩ በዓለ መጸለት በሳብዕ ወርኅ። ፵፪ ወትነብሩ ውስተ መጸለት ሰቡዐ ዕለተ ኵሉ ዘእምፍጥረቱ እስራኤል፥ ይንበር ውስተ መጸለት። ፵፫ ከመ ይርአዩ ትውልድክሙ ከመ በምጽላል አንበርክዎሙ ለእስራኤል አመ አውጻእክዎሙ እምድረ ግብጽ፥ አነ እግዚአብሔር አምላክክሙ። ፵፬ ወነገሮሙ ሙሴ ለደቂቀ እስራኤል ኵሎ በዓላቲሁ ለእግዚአብሔር እግዚእ። 
				ምዕራፍ ፳፬።
፩ ወነበቦ እግዚአብሔር ለሙሴ ወይቤሎ አዝዞሙ ለደቂቀ እስራኤል ያምጽኡ ለከ ቅብዐ ዘይት ንጹሐ ወውጉአ ለማኅቶት በዘተኃትዉ ማኅቶተ ኵሎ ጊዜ አፍኣ እመንጦላዕት ዘደብተራ መርጡል። ፪ ወያኃትዉ አሮን ወደቂቁ ቅምሠርክ እስከ ነግህ፥ ቅድመ እግዚአብሔር ለዘልፍ ሕገ ዘለዓለም ይኩንክሙ በመዋዕሊክሙ። ፫ ወዲበ መራናት እንተ ንጽሕት አኅትዉ ውእተ ማኅቶተ ቅድመ እግዚአብሔር እስከ ይጸብሕ። ፬ ወንሥኡ ሥንዳሌ ወግበሩ ዓሠርተ ወክልኤተ ኅብስተ ዘክልኤቱ ዓሥራት ይኩን አሐዱ ኅብስቱ። ፭ ወትሠርዕዎ ምክብዒተ ስድስተ ኅብስተ፥ ወትሠርፅዎ አሐተኔ ዲበ ማእድ ንጽሕት ቅድመ እግዚአብሔር። ፮ ወትሠርዑ ምስሌሁ ስኂነ ንጹሐ ወፂወእ፥ ወይኩን ውእቱ ኅብስት ለተዝካር ሥሩዐ ቅድመ እግዚአብሔር። ፯ ወበዕለተ ሰንበት ትሠርዕዎ ለዘልፍ በኅበ ደቂቀ እስራኤል ወሕግ ዘለዓለም ውእቱ። ፰ ወይኩን ለአሮን ወለደቂቁ፥ ወይብልዕዎ በመካን ቅዱስ እስመ ቅዱስ ዘቅዱሳን ውእቱ፥ ሎቱ እምዘይሠውዑ ለእግዚአብሔር ሕግ ዘለዓለም ውእቱ። ፱ ወወፅኦ ወልደ ብእሲት እስራኤላዊት፥ ወአቡሁሰ ግብጻዊ በማእከለ ደቂቀ እስራኤል። ፲ ወተበአሱ በውስተ ትእይንት ወልደ ብእሲት እስራኤላዊት ወብእሲ እስራኤላዊ። ፲፩ ወሰመየ ወልዳ ለእንታክቲ ብእሲት እስራኤላዊት ወረገመ ስመ እግዚአብሔር፥ ወአምጽእዎ ኅበ ሙሴ፥ ወስማ ለእሙ ሰሎሚት ወለተ ዳቤር ዘእምነገደ ዳን። ፲፪ ወወደዮ ውስተ ሞቅሕ እስከ ይኴንኖ በትእዛዘ እግዚአብሔር። ፲፫ ወነበቦ እግዚአብሔር ለሙሴ ወይቤሎ፥ አውጽኦ አፍኣ ለዘረገመ እምትእይንት፥ ወይደዩ እደዊሆሙ ዲበ ርእሱ ኵሎሙ እለ ሰምዕዎ ወይውግርዎ በእብን ኵሎሙ ትእይንት። ፲፬ ወንግሮሙ ለደቂቀ እስራኤል ወበሎሙ ብእሲ ለእመ ረገመ አምላከ ጌጋየ ይከውኖ። ፲፭ እስመ ሰመየ ስመ እግዚአብሐኢር ሞተ ለይሙት ወበእብን ለይውግርዎ ኵሉ ትእይንት። ፲፮ እመኒ ግዩር ወእመኒ ዘእምፍጥረቱ እስራኤል፥ እምከመ ሰመየ ስመ እግዚአብሔር ለይሙት፥ ፲፯ ወኵሉ ብእሲ ዘቀተለ እምኵሉ ነፍሰ ሰብእ ለይቅትልዎ። ፲፰ ወእመሰ ቀተለ እንስሳ ይፍዲ ነፍሰ ህየንተ ነፍስ። ፲፱ ወእመሰ ዘአቍሰለ ካልኦ በከመ ግብረ ላዕለ ካልኡ ከማሁ ይግበሩ ላዕሌሁ። ፳ ስብረት ህየንተ ስብረት፥ ወዓይን ህየንተ ዓይን ወስን ህየንተ ስን በከመ አቍሰለ ሰብአ ከማሁ ይግበሩ ላዕሌሁ። ፳፩ ወዘዘበተ ሰብአ ወቀተለ፥ ሞተ ለይሙት። ፳፪ አሐዱ ውእቱ ኵነኔሆሙ ለግዩርኒ ወለዘእምፍጥረቱኒ እስመ አነ እግዚአብሔር አምላክክሙ። ፳፫ ወነገሮሙ ሙሴ ለደቂቀ እስራኤል ወአውጽእዎ ለዘጸረፈ አፍኣ እምትእይንት፥ ወወገርዎ በእብን ኵሉ ተአይን፥ ወገብሩ ደቂቀ እስራኤል፥ በከመ አዘዞ እግዚአብሔር ለሙሴ። 
				ምዕራፍ ፳፭።
፩ ወነበቦ እግዚአብሔር ለሙሴ በደብረ ሲና ወይቤሎ ንግሮሙ፥ ለደቂቀ እስራኤል። ፪ ወበሎሙ አመ ቦእክሙ ውስተ ምድር እንተ አነ እሁበክሙ፥ ተዓርፍ ምድር ወታሰነብት ለእግዚአብሔር። ፫ ስድስተ ዓመተ ትዘርእ ገራህተከ፥ ወስድስተ ዓመተ ትገምድ ወይነከ ወታስተጋብእ ፍሬሁ። ፬ ወበሳብዕ ዓም ሰንበት ዕረፍታ ውእቱ ለምድር ወታሰነብት ለእግዚአብሔር ገራህተከኒ ኢትዝራእ፥ ወዓፀደ ወይንከኒ ኢትግምድ። ፭ ወዘለሊሁኒ ይበቍል ውስተ ገራህትከ ኢትዕፅድ፥ ወአስካለ ወይንከኒ ዘቅዱስ ኢትቅስም በይእቲ ዓመት፥ እስመ ዕረፍታ ለምድር ውእቱ። ፮ ወይኩን ውእቱ ዘሰንበታ ለምድር መብልዐ ለከ ወለገብርከ፥ ወለዓመትከ ወለገባኢከ፥ ወለፈላሲኒ ዘያኅድር ኅቤከ። ፯ ወእንስሳከ ወለአራዊተ ምድርኒ ይኩንክሙ መብልዐ ኵሉ እክሉ። ፰ ወትኌልቍ ለከ ሰብዓተ ሰናብተ ዕረፍተ ዘስድስቱ ዓመት ዘምስብዒተ፥ ወእምዝ ትሬሲ ለከ ሰቡዐ ሰናብተ በዘትዜንዉ በመጥቅዐ ውስተ ኵሉ ምድርክሙ በበ፵ወ፱ ዓመት። ፱ ወበሳብዕ ወርኅ በዕለተ አስተርእዮ ትዜንዉ በመጥቅዕ ውስተ ኵሉ ምድርክሙ ወቀድስዋ ለይእቲ ዓመት ዘኀምሳ ኵላ ዓመታ። ፲ ወስብኩ ተኃደጎ ውስተ ኵሉ ምድርክሙ ለኵሎሙ እለ ይነብሩ ውስቴታ፥ እስመ ዓመተ ተኃድጎ ውእቱ ወተአምረ ይኩንክሙ ወይእቱ ኵሉ ውስተ ርስቱ፣ ወይሑር ኵሉ ውስተ ሀገሩ። ፲፩ ወትእምርተ ተኃድጎ ይኩንክሙ ውእቱ ዓመት ዘኅምሳ ወኵላ ዓመታ ኢትዝርኡ፥ ወኢትፅፅዱ እንበለ፥ ዘበቈለ ወኢትቅስሙ ዘተቀደሰ ባቲ፥ እስመ ትእምርተ ተኃድጎ ውእቱ። ፲፪ ወቅዱሰ ይኩንክሙ ብልዑ ዘእምውስተ ገዳም እክለ። ፲፫ ወበይእቲ ዓመት ዘትእምርተ ተኃድጎ የአቱ ኵላ ውስተ ርስቱ። ፲፬ ወእመኒቦ ዘተሠይጠ ኅበ ካልኡ ኢያጽሕቦ፥ እስመ እምድኅረ ዓመተ ተኃድጎ ይሠየጥ ለካልኡ። ፲፭ ወበመዋዕለ ይዘራእ እክል በውእቱ ዓመት፥ ይፈድዮ በአምጣነ ብዝኆን ለእላንቱ ዓመታት ወያበዝኅ ጥሪቶ። ፲፮ ወአመ ይትኃደጋ ውእቶን አመታት ይትኃደግ ተሠይጦ ወበመዋዕለ ይዘራእ እክል ይፈድየከ። ፲፯ ወኢታጽሕቦ ለካልእከ ወፍራህ እግዚአብሒርሃ አምላክክ እስመ አነ እግዚአብሔር አምላክክሙ። ፲፰ ወግበሩ ኵሎ ኵነኔየ ወፍትሕየ ወዕቀብዎ ወትነብሩ ውስተ ምድርክሙ ተአሚነክሙ። ፲፱ ወትሁበክሙ ምድር ፍሬሃ፥ ወትበልዑ ወትጸግቡ። ፳ ወእመሰ ትብሉ ምንተ ንበልዕ በውእቱ ሳብዕ ዓመት ለእመ ኢዘራእነ ወለእመ ኢያስተጋባእነ እክለ አነ እፌኑ ለክሙ በረከትየ። ፳፩ ወእመ ሳድስ ዓመት ትገብር ፍሬሃ ምድር ዘሠለስቱ ዓመት እክለ። ፳፪ ወትዘርኡ እምኔሁ በሳምን ዓም ወትበልዑ እምውእቱ እክል ከራሜ እስከ ታስዕ ዓም አመ ይበጽሕ እክል ትበልዑ ብልየ ከራሜ። ፳፫ ወምድርኒ ኢትሠየት ሥሉጠ፥ እስመ እንቲአየ ምድር፥ አንትሙኒ ግዩራነ ወፈላስያነ ኮንክሙ በቅድሜየ። ፳፬ ወበኵሉ ደወለ ምድርክሙ ኅበ ምኵናን ዘዚአክሙ ታቤዝዉ ምድረ። ፳፭ ወለእመ ነድየ ካልእከ ዘምስሌከ ወሤጠ ለከ ምድሮ ወእምዝ መጽአ ዘቁርቡ ዘይኰስዮ፥ ታቤዝዎ ዘሤጠ ለከ እኁሁ። ፳፮ ወእመኒ አልቦ ዘይኰስዮ፥ ወእምዝ ረከበ ውእቱ ውስተ እዴሁ ወአእከለ ለቤዝዎቱ ይኌልቁ ሎቱ ዓመተ ዘእምአመ ሤጠ። ፳፯ ወይፈድዮ በመጠነ በጽሖ ለውእቱ ብእሲ ዘኃቤሁ ሤጠ፥ ወያገብእ ልቱ ገራህቶ። ፳፰ ወእመሰ ኢረከበ ውስተ እዴሁ በአምጣነ ይፈድዮ ይከውን ገራህቱ ለዘተሣየጠ እስከ ዓመተ ተኃድጎ ወበዓመተ ተኃድጎ ያገብእ ሎቱ ገራህቶ ለዘሤጠ። ፳፱ ወለእመቦ ዘሤጠ ቤቶ በውስተ ሀገር እንተ ባቲ ቅጽር፥ እስከ ይፌጽም መዋዕለ ይእቲ ዓመት ይከውኖ ለቤዝዎ ወያቤዝውዎ። ፴ ወእመሰ ተፈጸመት ኵላ ይእቲ ዓመት ወኢቤዘወ ሥሉጠ ይከውኖ ውእቱ ቤት ለዘተሣየጠ፥ ወየሐትትዎ ሎቱ ውእተ ቤተ ዘሀለወ ውስተ ሀገር እንተ ባቲ ቅጽር፥ው እይከውኖ ለውሉደ ውሉዳ ወኢይነሥእዎ እምኔሁ በዓመተ ተኃድጎ። ፴፩ ወአብያተሰ ዘውስተ ሀገር እንተ አልባቲ ቅጽር ዓውዳ ከመ ገራህተ ምድር ይትቤዘውዎ፥ ወኵሉ ጊዜ ያቤዝዉዎ ወበዓመተ ተኃድጎኒ ያገብእዎ። ፴፪ ወአህጕረ ሌዋውያንኒ ይትቤዘው በኵለ ጊዜ አብያቲሆሙ ወእውስተ አህጉሪሆሙ ያቤዝውዎሙ ለሌዋውያን። ፴፫ ወኵሉ ዘተቤዘወ እምኅበ ሌዋውያን ወእመኒ አብያተ ዘውስተ አህጉሪሆሙ ዘገብአ ለአብዕልቲሁ ተሠይጠ ዘአግብኡ ሎቱ በዓመተ ተኃድጎ በደወለ ዚአሆሙ፥ እስመ አብያተ አበዊሆሙ ወአህጉሪሆሙ ለሌዋውያን ውእቱ ወምኵናኑ ዘዚአሆሙ ይኩን በማእከሎሙ ለደቂቀ እስራኤሌ። ፴፬ ወገራውህኒ ዘደወለ አህጉሪሆሙ ኢይሠየጣ፥ እስመ ደወሎሙ ውእቱ ዘለዓለም። ፴፭ እመኒ ነድየ ካልእከ ዘምስሌከ፥ ወስእነ ተገብሮ በኅቤከ ተዓቅቦ ከመ ግዩር ወወፈላሲ፥ ወይሕዮ ካልእከ ዘምስሌከ። ፴፮ ወኢትንሣእ እምኔሁ ርዴ ወኢእመ ብዙኅ አጐንደየ ወፍራህ እግዚአብሔርሃ አምላክከ፥ እስመ አነ እግዚአብሔር። ፴፯ ወኢትሀቦ ወርቀከ በርዴ ወእክለከኒ ኢትትረደዮ። ፴፰ እስመ አነ እግዚአብሐኢር ዘአውጻእኩከ እምድረ ግብጽ፥ ከመ አሀብከ ምድረ ከነአን ወእኩንከ አምላከ። ፴፱ ወእመ ተጸንሰ ካልእከ ወተሠይጠ ኅቤከ፥ ኢይትቀነይ ለከ ከመ ገብር። ፵ አላ ከመ ገባኢ ወከመ ፈላሲ ይኩንከ፥ እስከ ዓመተ ተኃድጎ ይትቀነይ ለከ። ፵፩ ወበዓመተ ተኃድጎ ይወጽእ ውእቱ ወደቂቁ ምስሌሁ ወይገብእ ኅበ አዝማዲሁ ወውስተ ደወሉ ወየሐውር ብሔሮ። ፵፪ እስመ አግብርተ ዚአየ እሙንቱ፥ እለ አውጻእኩ እምድረ ግብጽ ኢይሠየጡ ከመ ዘይሠየጥ ገብር። ፵፫ ወኢታጥቆ በጻማ፥ ወፍራህ እግዚአብሔርሃ አምላክከ። ፵፬ ወገብረሰ አወመተኒ መጠነ ረከብከ እምአሕዛብ እለ ዓውድክሙ እምኔሆሙ ታጠርዩ ገብረኒ ወአመተኒ። ፵፭ ወእምደቂቆሙኒ ለእለ የኃድሩ ምስሌክሙ እምኔሆሙ ታጠርዩ ወእምአዝማዲሆሙኒ ለኵሎሙ እለ ይነብሩ ውስተ ምድክርሙ ለጥሪትክሙ ይኩንክሙ። ፵፮ ወለውሉድክሙኒ ትከፍልዎሙ ወይኩኑክሙ ለጥሪትክሙ ለዓለም፥ ወዘአምአኃዊከ ደቂቀ እስራኤል አሐዱ አሐዱ ኢያጥቆ ለካልኡ በጻማ። ፵፯ ወእመሰ ኢረከበ ውስተ እዴሁ ውእቱ ግዩር ወእመኒ ዝክቱ ፈላሲ ዘኅቤከ፥ ወይቤሉከ ሰብአቲሁ አቤዝ ወነዮ ለዝንቱ ግዩር አው ለዝንቱ ፋላሲ ዘኅቤከ እምድኅረ ተሣየጥካሆሙ እመኒ ዘሰብአቲሁ ለውእቱ ግዩር ተቤዝዎ ይትቤዘዎ አሐዱ እምሰብአቲሁ። ፵፰ እመኒ እምአኃወ አቡሁ ወእመኒ ወልደ እኁሁ ለአቡሁ ይቤዝዎ፥ አው እምሰብአቲሁ አው እምሥጋሁ አው እምነገዱ ይቤዝዎ። ፵፱ ወለእመሰ ረከበ ውስተ እዴሁ ለለሁ ይቤዙ ርእሶ፥ ወየሐስቡ ሎቱ ለዘተሣየጦ እምዓመት ዘተሣየጦ እስከ ዓመተ ተኃድጎ። ፶ ወይሬስዩ ሎቱ ወርቀ ሤጡ ከመ ዘዕለቱ ለገባኢ ዘእምዓመት እስከ ዓመት ዘሀለወ ምስሌሁ። ፶፩ ወእመ ወሰከ እምሰመንቱ ዓም ይሁብ ቤዛሁ እምወርቀ ሤጡ። ፶፪ ወእመሰ ኅዳጥ ተርፈ ዓመት እስከ ዓመተ ተኃድጎ የሐስቡ ሎቱ ዓመቲሁ። ፶፫ ወይሁብ ቤዛሁ ከመ ዓስበ ገባኢ ዘእምዓመት እስከ ዓመት ዘሀለወ ምስሌሁ፥ ወኢያጽሕቦ ከመ ቀዳሚ። ፶፬ ወእምሰ ኢተቤዘወ ከመዝ አመ ዓመተ ተኅድጎ ወይጽእ እምኔሁ ምስለ ደእቂቁ እስመ አብርተ ዚአየ እሙንቱ ደቂቀ እስራኤል ዘአውጻእኩ እምድረ ግብጽ አነ እግዚአብሔር አምላክክሙ። 
				ምዕራፍ ፳፮።
፩ ወኢትግበሩ ለክሙ ግብረ እደ ሰብእ ወኢግልፎ ወኢታቅሙ ለክሙ ምስለ ወሐውልተ እብን በውስተ ምድርክሙ ከመ ትስግዱ ሎቱ እስመ አነ እግዚአብሔር አምላክክሙ። ፪ ወዕቀቡ ሰንበታትየ ወፍርሁ እምቅዱሳንየ እስመ አነ እግዚአብሔር አምላክክሙ። ፫ ወለእመ ሖርክሙ በትእዛዝየ ወዐቀብክሙ ኵነኔየው እገበክምዎ እሁበክሙ ዝናመ በጊዜሁ ወበበዘመኑ። ፬ ወምድርኒ ትሁብ እክለ ወዕፅወ ገዳምኒ ይሁብ ፍሬሆሙ፥ ወይትራከብ ማእረር ምስለ ቀስም ወቀስምኒ ይትራከብ ምስለ ዘርእ። ፭ ወትበልዑ እክለክሙ ለጽጋብ፥ ወትነብሩ እንዘ ትትአመኑ ውስተ ምድርክሙ። ፮ ወእሁበክሙ ሰላመ ውስተ ምድርክሙ ወትነውሙ ወአልቦ ዘያደነግፀክሙ ወአጠፍኦሙ ለአራዊተ ምድር እምብሔርክሙም። ፯ ወትቀትልዎሙ ወይመውቱ በቅድሜክሙ ፀርክሙ። ፰ ወሐምስቱ እምኔክሙ ያነትዕዎሙ ለዐሠርቱ ምእት ወምእት እምኔክሙ ያነትዕዎሙ ለእልፍ ወይወድቁ ጸላእትክሙ በሐፂን። ፱ ወእኔጽር ላዕሌክሙ ወአበዝኅክሙ ወአዐብየክሙ ወአቀውም ኪዳንየ ምስሌክሙ። ፲ ወትበልዑ ከራሜ ወከራሜ ከራሜ ወታወፅኡ ከራሜ ከመ ታብኡ ሐዲሰ። ፲፩ ወእተክል ማኅደርየ ኅቤክሙ ወኢታስቆርረክሙ ነፍስየ። ፲፪ ወአንሶሱ ምስሌክሙ ወእከውነክሙ አምላክክሙ ወአንትሙኒ ትከውኑኒ ሕዝብየ። ፲፫ እስመ አነ እግዚአብሐኢር አምላክክሙ ዘአውፃእኩክሙ እምድረ ግብጽ እንዘ አግብርት አንትሙ ወሰበርኩ መዋቅሕቲክሙ ወአውፃእኩክሙ ገሃደ። ፲፬ እመሰ ኢሰማዕክሙኒ ወኢገበርክሙ ትእዛዝየ አላ ክሕድክሙ ወተቈጥዓት ነፍስክሙ ኵነኔየ ከመ ኢትግበሩ ኵሎ ትእዛዝየ ወከመ ትኅድጉ ሥርዓትየ ከማሁ አነኒ እገብረክሙ። ፲፭ ወአመጽኣ ለእኪት ላዕሌክሙ ዐቀበ፥ ወደዌ ሲሕ ወዘይደጕፀክሙ አዕይንቲክሙ። ፲፮ ወትትመሰው ነፍስክሙ ወትዘርኡ ለከንቱ ዘርአክሙ ወይበልዑክሙ ፀርክሙ። ፲፯ ወትትመሰው ነፍስክሙ ወትዘርኡ ለከንቱ ዘርአክሙ ወይበልኡ ወይበልዑክሙ ፀርክሙ። ፲፯ ወአቀውም ገጽየ ላዕሌክሙ፥ ወትወድቁ ቅድመ ፀርክሙ ወያነትኡክሙ እለ ይጸልኡክሙ ወትነትኡ እንዘ አልቦ ዘይዴግነክሙ። ፲፰ ወእመ እስከ ዝንቱ ኢሰማዕክሙኒ እዌስክ መቅሠፍትየ ሰብዓተ መቅሠፍተ በእንተ ኃጣውኢክሙ። ፲፱ ወእሰብር ጽእለተ ትእቢትክሙ ወእሬስያ ለክሙ ለሰማይ ከመ ሕፂን ወለምድርኒ ከመ ብርት። ፳ ወይከውን ለከንቱ ኃይልክሙ፥ ወኢትሁበክሙ ምድረ ዘርኣ ወዕፀወ ገዳምኒ ኢይሁብክሙ ፍሬሆሙ። ፳፩ ወእመኒ እምድኅረ ዝንቱ ሖርክሙ ግድመ ወኢፈቀድክሙ ትስምዑኒ እዌስከክሙ ሰብዓተ መቅሠፍተ በከመ ኃጣውኢክሙ። ፳፪ ወእፌኑ ላዕሌክሙ አራዊተ ምድር እኩያነ ወይበልዑክሙ ወያጠፍኡ እንስሳክሙ ወውኁዳነ ያተርፉክሙ ወበድወ ይሬስዩ ፍናዌክሙ። ፳፫ ወእመኒ እስከ ዝንቱ ኢፈራህክሙኒ አላ ሖርክሙ ግድመ ምስሌየ አነኒ አሐውር በዓመት ግድመ ምስሌክሙ ወእትቤቀለክሙ አነኒ ምስብዒተ በእንተ ኃጣውኢክሙ። ፳፬ ወአመጽእ ላዕሌክሙ መጥባሕተ እንተ ትዴግነክሙ ወትትቤቀለክሙ በቀለ ኪዳንየ፥ ወትጐይዩ እምውስተ አህጉሪክሙ። ፳፭ ወእፌኑ ሞተ ላዕሌክሙ ወትገብኡ ውስተ እደ ፀርክሙ ሶበ አሕመመክሙ ኃጢአ እክል ዘትሴሰዩ። ፳፮ ወያበስላ ዓሥሩ አንስት ኅበስተ በአሐዱ እቶን ወይሁባክሙ ኅብስተክሙ በመድሎት ትበልዑ ወኢትጸግቡ ጸግቡ። ፳፯ ወእመኒ እስከ ዝንቱ ኢሰማዕክሙኒ አላ ሖርክሙ ምስሌየ ግድመ አነኒ፥ አሐውር ምዕሌክሙ በዓመት ግድመ። ፳፰ ወእቀሥፈክሙ አነኒ ምስብዒተ በከመ ኃጣውኢክሙ ወትበልዑ ሥጋ ደቂቅክሙ ወሥጋ አዋልዲክሙ። ፳፱ ወእደመስስ ምስለክሙ ወእሤሩ ግብረ እደዊክሙ ዘዕፅው ወእዘሩ አብድንቲክሙ ላዕለ ምስለ አማልክቲክሙ ወትትቈጥዓክሙ ነፍስየ። ፴ ወእገርቦን ለአህጉሪክሙ መዝበረ፥ ወእደመስስ ቅድሳቲክሙ ወኢያፄኑ መዓዛ መሥዋዕቲክሙ። ፴፩ ወእሬስያ አነ ለምድርክሙ በድወ ወይዴመሙ በእንቲኣሃ ፀርክሙ እለ ይነብሩ ውስቴታ። ፴፪ ወእዘርወክሙ ውስተ አሕዛብ ወታጠፍአክሙ መጥባንሕት በኅበ ሖርክሙ። ፴፫ ወትከውን ምድክርሙ በድወ ወአህጉሪክሙ ይከውና ምዝቡራነ። ፴፬ ወይእተ አሚረ ይኤድማ ለምድር ሰናብቲሃ በኵሉ መዋዕለ ሙስናሃ። ፴፭ ወአንትሙኒ ትሄልዉ ውስተ ምድረ ጸላእትክሙ ወይእተ አሚረ ታስነብት ምድር፥ ወይኤድማ ለምድር ሰናብቲሃ በኵላ መዋዕለ ሙስናሃ ወታሰነብት ከመ ኢያስንበተት በሰንበታቲክሙ አመ ህሎክሙ ትነብሩ ውስቴታ። ፴፮ ወለእለ ተርፉኒ እምኔክሙ አመጽእ ድንጋፄ ውስተ ልቦሙ በምድረ ርስቶሙ፣ ወይሜምዑ እምድምፀ ቈጽል ዘይትሐወስ ወይነትኡ እምፀር፥ ወይወድቁ እንዘ አልቦ ዘይዴግኖሙ። ፴፯ ወይትዔወሮ ብእሲ ለእኁሁ ከመ ዘውስተ ቀትል እንዘ አልቦ ዘይዴግኖሙ ወኢትክሉ ተቃውሞቶሙ ለፀርክሙ። ፴፰ ወትጠፍኡ በውስተ አሕዛብ፥ ወትውሕጠክሙ ምድረ ፀርክሙ። ፴፱ ወእለ ተርፉ እምኔክሙ ይደመሰሱ በእንተ ኃጥውኢሆሙ ወበእንተ ኅጣውአ አበዊሆሙ ይትመሰዉ በምድረ ፀሮሙ። ፵ ወያየድዑ ኅጣዊሆሙ ወኃጣይአ አበዊሆሙ ከመ ክሕዱኒ ወተዓወሩኒ ወከመ ሖሩ ግድመ በቅድሜየ። ፵፩ ወአነኒ ሖርኩ ምስሌሆሙ ግድመ በመዓት ወአጠፍኦሙ በምድረ ፀሮሙ፥ ወይትኃፈር ልቦሙ ዘኢኮነ ግዙረ ወይእተ አሚረ ይገንዩ ለኃጣውኢሆሙ። ፵፪ ወውእተ አሚረ እዜክር ኪዳንየ ዘምስለ ያዕቆብ ወኪዳንየ ዘምስለ ይስሐቅ ወኪዳንየ ዘምስለ አብርሃም እዜክር ወለምድርኒ እዜከራ። ፵፫ ወትትኃደግ ምድር እምኔሆሙ ወይእተ አሚረ ትትዌከፍ ምድር ሰናብቲሃ ሶበ ማሰነት በእንቲአሆሙ ወእሙንቱኒ ይትዌከፉ ኃጣውኢሆሙ እስመ ተዓውሩ ኵነኔየ ወተቈጥአት ነፍሶሙ ትእዛዝየ። ፵፬ ወአኮ እንዘ ሀለዉ ውስተ ምድረ ጸላእቶሙ ዘተዕወርክዎሙ ወኢተቈጣዕክዎሙኒ ከመ አጥፍኦሙ እስመ ኃደጉ ኪዳንየ ዘኃቤሆሙ እስመ አነ እግዚአብሔር አምላኮሙ። ፵፭ ተዘከርኩ ኪዳኖሙ ዘቀዳሚ ዘከመ አውፃእክዎሙ እምድረ ግብጽ እምቤተ ቅንየት ዘንዘ ይሬእዩ አሕዛብ ከመ እኩኖሙ አምላኮሙ አነ እግዚአብሔር። ፵፮ ዝንቱ ውእቱ ትእዛዝ ወኵነኔ ወሕግ ዘወሀበ እግዚአብሔር ማእከሌክሆሙ ለደቂቀ እስራኤል ወማእከሌሁ በደብረ ሲና በደ ሙሴ።
				ምዕራፍ ፳፯።
፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ። ፪ ብእሲ እመቦ ዘበጽዐ ብጽዓተ ህየንተ ቤዛ ነፍሱ ለእግዚአብሔር ይኩን ሤጡ ለተባዕት ዘእምዕሥራ ዓም እስከ ስሳ ዓም፥ ሐምሳ ዲድርክመ ብሩር በመዳልው ዘቅዱስ። ፫ ወለአንስትሰ ይኩን ሤጣ ሠላሳ ዲድርክመ ብሩር። ፬ ወእመሰ ዘምሐምስቱ ዓም እስከ ዕሥራ ዓም ይኩን ሤጡ ለተባዕት ዕሥራ ዲድርክም። ፭ ወለአንስትሰ ዓሥሩ ዲድርክመ ብሩር። ፮ ወእመሰ እምአሐዱ ወርኅ እስከ ሐምስቱ ዓም ይኩን ሤጡ ለተባዕት ሐምስተ ዲድርክመ ብሩር፥ ወለአንስትሰ ሠለስት ዲድርክመ ብሩር። ፯ ወእመሰ ዘእምስሳ ዓም ወላዕሉ፥ ለእመ ተባዕት ውእቱ ይኩን ሤጡ ዐሠርተ ወሐምስተ ዲድርክመ ብሩር፥ ወለአንስትሰ ዓሠርተ ዲድርክመ ብሩር። ፰ ወእመሰ ኅጡእ ውእቱ ለአምጣነ ሤጡ ይቀውም ቅድመ ካህን ወይበፅዖ ሤጦ ካን በአምጣነ ቦቱ ውስተ እዴሁ በዘይክል ውእቱ ዘበፅዐ ከማሁ ይበፅዖ ካህን ሤጦ። ፱ እመሰ እምእንስሳ እምዘይከውን ለአብኦ ቍርባን ለእግዚአብሔር እምኔሁ ዘአምጽአ እምውስተ ቅዱስ ኢይወልጥ ሠናዮ በእኩይ ወኢ፥ እኩዮ በሠናይ። ፲ ወእመሰ ወልጦ ወለተ እንስሳ በዘውጉ ይከውኖ ወተውላጡኒ ቅዱስ ውእቱ። ፲፩ ወእመሰ እምኵሉ እንስሳ ዘርኩስ ዘኢያበውኡ እምኔሁ ቍርባነ ለእግዚአብሔር ታቀውሞ ለውእቱ እንስሳ ቅድመ ካህን። ፲፪ ወያበፅዖ ሤጦ ካህን ማእከለ ሠናይኒ ወእኩይኒ ወበከመ በፅዖ ካህን ከማሁ ይኩን ሤጡ። ፲፫ ወእመሰ ቤዝዎ ቤዘወ ይዌስክ ሐምስተ እዴሁ ላዕለ ሤጡ። ፲፬ ወእመሰ በፅዐ ብእሲ ቤቶ ለእግዚአብሔር ወቀደሳ ይበፅዕ ካህን ሤጣ፣ ማከለ ሠናይትኒ ወማእከለ እኪትኒ ወበአምጣነ በፅዐ ሤጣ ካህን ከማሁ ትከውን። ፲፭ ወእመሰ ውእቱ ዘበፅዐ ቤዘዋ ለቤቱ ይዌስክ ላዕለ ወርቀ ሤጡ ሐምስተ እዴሃ ወትገብእ ሎቱ። ፲፮ ወእመሰ እምገራውህ ዘዚአሁ በፅዐ ብእሲ ለእግዚአብሔር ወይሬስዩ ሤጦ በአምጣነ እትወተ እክሉ በመስፈርተ ቆሮስ እትወተ እክሉ ዲድርክመ ብሩር። ፲፯ ወእመሰ እምዓመተ ኅድገት በፅዓ ለገራህቱ ውእቱ በከመ ሐሳበ ሤጡ። ፲፰ እመሰ በዓመተ ዘእምድኅረ ኅድገት በፅዓ ለገራህቱ፥ ከመ ውእቱ የሐስብ ሎቱ ካህን ወርቆ ለዓመት ዘተርፈ፥ እስከ ዓመተ ድኅገት ወይገድፍ ሎቱ እምሤቱ። ፲፱ ወእመሰ ለሊሁ ዘበፅዓ ለገራህቱ ቤዘዋ ይዌስክ ዴብ ወርቅ ሤጣ ሐምስተ እዴሃ ወትገብእ ሎቱ። ፳ እመሰ እምድኅረ ቤዘዋ ለገራህቱ ሤጣ ኅበ ካልእ ብእሲ ኢይቤዝዋ እንከ ድጋመ አላ ትከውን ገራህቱ ቅድስተ ወስብሕተ ለእግዚአብሔር። ፳፩ ወበዓመተ ድኅገትኒ ውጽእት ይእቲ እምኔሁ ወትገብእ ሎቱ እምድኅር እንተ ፍልጥት ለካህን በደወሉ ትከውን። ፳፪ ወእመሰ እምገራህት ዘተሣየጠ በፅዐ ለእግዚአብሔር እምዘኢኮነ ዘደወሉ የሐስብ ሎቱ ካህን ክበበ ሤጡ እምዓመተ ኅድገት። ፳፫ ወይሁብ ሤጦ በይእቲ ዕለት ብፅዓት ለእግዚአብሔር። ፳፬ ወበዓመተ ኅድገት ይገብእ ውእቱ ገራህት ለዝክቱ ብእሲ ዘእምኅቤትሁ ተሠይጠ፥ እስመ ዚአሁ ውእቱ ምድሩ። ፳፭ ወኵሉ ሤጡ በመዳልው ቅዱስ ይኩን ዕሥራ አቦሊ አሐዱ ዲድርክም። ፳፮ ወኵሉ በኵር ዘይትወለድ እምእንስሳከ ለእግዚአብሔር ውእቱ ወአልቦ ዘዌልጥ መኑሂ እመኒ ላሕም ወእመኒ በግዕ ለእግዚአብሔር ውእቱ። ፳፯ ወእመሰ እምእንስሳ ዘርኩስ ይዌልጥ በሐሳበ ሤጡ ወእመሰ ለሊሁ ቤዘወ ይዌስክ ኅምስተ እዴሁ ላዕሌሁ፥ ወይገብእ ሎቱ ወእመሰ ኢቤዘዎ ይሠይጥዎ በሐሳበ ሤጡ። ፳፰ ወኵሉ ሰብእ ዘአብአ ለእግዚአብሔር እምኵሉ ዘቦ እምሰብእ እስከ እንስሳ ወእመኒ እምገራህቱ ዘደወሉ ኢይሠይጥዎ ወኢይቤዝውዎ፥ ኵሉ መባእ ቅዱስ ዘቅዱሳን ለእግዚአብሔር ውእቱ። ፳፱ ወኵሉ መባእ ዘአብአ ሰብእ ዘይከውን ኢይትቤዞ እስከ አመ ይመውት፤ ፴ ወኵሉ ዓሥራታ ለምድር ዘእምዘርአ ምድር ወእመኒ ዘእምፍሬ ዕፅ ዘእግዚአብሔር ቅዱስ ውእቱ ለእዚአብሐኢር። ፴፩ ወእመሰ ቤዝዎ ቤዘወ ሰብእ ዓሥራቲሁ ይወስክ ላዕሌሁ ሐምስተ እዴሁ። ፴፪ ወኵሉ ዓሥራት ዘላሕም ወዘበግዕ ወኵሉ ዘይትነዳእ በበትር ለኆልቆ፥ ቅዱስ ውእቱ ዓሥራቲሁ ለእግዚአብሔር። ፴፫ ወኢይዌልጥዎ ሠናዮ በእኩይ ወኢ እኩዮ በሠናይ፥ ወእመሰ ወልጦ ወለጠ ቅዱስ ውእቱ ተላጡ ወኢይትቤዞ። ፴፬ ዝንቱ ውእቱ ትእዛዝ ዘአዘዞ እግዚአብሔር ለሙሴ በደብረ ሲና ከመ ይንግሮሙ ለደቂቀ እስራኤል ፡ 
				ተፈጸመ ኦሪት ዘሌዋውያን፥
			ወስብሐት ለእግዚአብሔር ተወካፌ መሥዋዕት ወቍርባን።
					አሜን።

				ኦሪት ዘኍልቍ
				ምዕራፍ ፩።
፩ ወነበቦ እግዚአብሔር ለሙሴ በገዳም ዘሲና በውስተ ደብተራ ዘመርጡል አመ ርእሰ ሠርቀ ካልእ ወርኅ በካልእት ዓመት እምዘወፅኡ እምድረ ግብጽ። ፪ ወይቤሎ አኅዙ እምጥንቱ ወኈልቍዎሙ ለኵሉ ተዓይነ ደቂቀ እስራኤል በበነገዶሙ ወበበቤተ አበዊሆሙ ወበበአስማቲሆሙ ለለአሐዱ አሐዱ። ፫ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ፀብዐ እምኀይለ እስራኤል ወአስተፋቅድዎሙ በበኃይሎሙ አንተ ወአሮን። ፬ ወየሀልዉ ምስሌክሙ አሐዱ አሐዱ እመላእክተ ነገዶሙ እለ እምአብያተ አበዊሆሙ። ፭ ወዝንቱ ውእቱ አስማተ አበዊሆሙ ወአስማቲሆሙ ለውእቶሙ እደው እለ መጽኡ ምስሌሆሙ ዘእምሮቤል፥ ኤሌሱር ወልደ ሴድዩር። ፮ ወዘእምስምዖን፥ ሰላምያል ወልደ ሴሩሳዴ። ፯ እዘእምይሁዳ ነአሶን ወልደ አሚናዳብ። ፰ ወዘእምይሳኮር ናትናኤል ወልደ ሰገር። ፱ ወዘእምዛብሎን ኤልያብ ወልደ ኬሎን። ፲ ወዘእምትውልደ ዮሴፍ ዘእምኤፍሬም ኤልስማ ወልደ ሰምዩድ ወዘእምናሴ ገማልያል ወልደ ፈዳሱር። ፲፩ ወዘእምብንያም፥ አቢዳን ወልደ ጋድዮን። ፲፪ ወዘእምዳን አክያዜር ወልደ ሳሚሳዲ። ፲፫ ወዘእምአሴር ፋጋኤል ወልደ አክራን። ፲፬ ወዘእምጋድ፥ ኤልሳፍ ወልደ ራጉኤል። ፲፭ ወዘእምንፍታሌም፥ አኪሬ ወልደ ኤናን። ፲፮ እሉ እሙንቱ ኅሩያነ ተዓይኒሆሙ ወመላእክተ ነገዶሙ ዘበበአዝማዲሆሙ ወመሳፍንቲሆሙ ለእስራኤል እሙንቱ። ፲፯ ወነሥእዎሙ ሙሴ ወአሮን ለእሉ እደው እለ ተሰምዩ በበአስማቲሆሙ። ፲፰ ወአስተጋብኡ ኵሎ ተዓይነ አመ ርእሰ ሠርቀ ወርኅ ካልእ፥ በካልእ ዓመት፥ ወኈለቍዎሙ በበነገዶሙ ወበበአዝማዲሆሙ ወበበኍልቈ አስማቲሆሙ ዘእምዕሥራ ዓም ወላዕሉ ለኵሉ ተባዕቶሙ በበርእሶሙ። ፲፱ በከመ አዘዞ እግዚአብሔር ለሙሴ፥ ወኈለቍዎሙ እሙንቱ በደብረ ሲና። ፳ ወኮኑ ደቂቀ ሮቤል በኵሩ ለእስራኤል በበትውልዶሙ ወበበሕዘቢሆሙ፥ ወበበአብያተ አበዊሆሙ፥ ወበበኍልቈ አስማቲሆሙ ዘበበርእሶሙ ኵሉ ተባዕቶሙ ዘእምዕሥራ ዓም ወላዕሉ ኵሉ ዘይወፅእ ምስለ ኅይል። ፳፩ ኁላቌሆሙ ዘእምነገደ ሮቤል፥ አርባዕቱ እልፍ ወስሳ ምእት ወሐምስቱ ምእት። ፳፪ ወደቂቁኒ ለስምዖን በበትውልዶሙ፥ ወበበሕዝቢሆሙ ወበበአብያተ አበዊሆሙ፥ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኅይል። ፳፫ ኁላቌሆሙ ዘእምነገደ ስምዖን ሐምስቱ እልፍ ወተስዓ ምእት ወሠለስቱ ምእት። ፳፬ ወደቂቁኒ ለይሁዳ በበትውልዶሙ ወበበሕዝቢሆሙ፥ ወበበአብያተ አበዊሆሙ ወበበኍልቈ አስማቲሆሙ፥ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኅይለ። ፳፭ ኁላቌሆሙ ዘእምነገደ ይሁዳ ሰብዓቱ እልፍ ወአርባዓ ምእት ወሰብዓቱ እልፍ ወአርባዓ ምእት ወሰብዓቱ ምእት። ፳፮ ወደቂቁኒ ለይሳኮር በበትውልዶሙ፥ ወበበሕዝቢሆሙ ወበበአብያተ አበዊሆሙ ወበበኍልቈ አስማቲሆሙ በበዘርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኀይለ። ፳፯ ኁላቌሆሙ ዘእምነገደ ይሳኮር ሐስምቱ እልፍ ወአርባዓ ምእት ወአርባዕቱ ምእት። ፳፰ ወደቂቁኒ ለዛብሎን በበትውልዶሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ፥ ዘበበርእሶሙ ኵሉ ተባዕቶሙ ዘእምዕሥራ ዓም ወላዕሉ ኵሉ ዘይወፅእ ምስለ ኀይል። ፳፱ ኍላቌሆሙ ዘእምነገደ ዛብሎን ሐምስቱ እልፍ ወሰብዓ ወበበሕዘቢሆሙ ወበበአብያተ አበውሆሙ ወበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ምእት። ፴ ወደቂቁኒ ለዮሴፍ ደቂቀ ኤፍሬም በበትውልዶሙ ወበበሕዘቢሆሙ፥ ወበበአብያተ አበዊሆሙ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኀይል። ፴፩ ኁላቌሆሙ ዘእምነገደ ኤፍሬም አርባዕቱ እልፍ ወሐስምቱ ምእት። ፴፪ ወደቂቁኒ ለምናሴ በበትውልዶሙ፥ወበበሕዘቢሆሙ፥ ወበበአብያተ አበዊሆሙ፥ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወጽእ ምስለ ኀይለ። ፴፫ ኁላቋሆሙ ዘእምነገደ ምናሴ፥ ሠለስቱ እልፍ ወዕሥራ ምእት ወክልኤቱ ምእት። ፴፬ ወደቂቁኒ ለብንያም በበትውልዶሙ፥ ወበበሕዝቢሆሙ ወበበአብያተ አበዊሆሙ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ዓም ወላዕሉ ኵሉ ዘይወፅእ ምስለ ኀይል። ፴፭ ኁላቋሆሙ ዘእምነገደ ብንያም፥ ሠለስቱ እልፍ ወሐምሳ ምእት ወአርባዕቱ ምእት። ፴፮ ወደቂቁኒ ለጋድ በበትውልዶሙ ወበበሕዘቢሆሙ ወበበአብያቀ አበዊሆሙ ወበበኍልቈ አስማቲሆሙ፥ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኀይል። ፴፯ ኍላቌሆሙ ዘእምነገደ ጋድ አርባዕቱ እልፍ ወሐምሳ ምእት ወሰብዓቱ ምእት ወሐምሳ። ፴፰ ወደቂቁኒ ለዳን በበትውልዶሙ ወበበሕዘቢሆሙ ወበበአብያተ አበዊሆሙ ወበበኍልቈ አስማቲሆሙ፥ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኅይል። ፴፱ ኍላቌሆሙ ዘእምነገደ ዳን ስድስቱ እልፍ ወዕሥራ ምእት ወሰብዓቱ ምእት። ፵ ወደቂቁኒ ለአሴር በበትውልዶሙ ወበእብሕዝቢሆሙ ወበበአብያተ አበዊሆሙ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኀይል። ፵፩ ኍላቌሆሙ ዘእምነገደ አሴር፥ አርባዕቱ እልፍ ወዓሠርቱ ምእት ወሐምስቱ ምእት። ፵፪ ወደቂቁኒ ለንፍታሌም በበትውልዶሙ ወበበሕዘቢሆሙ ወበባብያተ አበዊሆሙ ወበበኍልቈ አስማቲሆሙ ዘበበርእሶሙ ኵሉ ተባዕት ዘእምዕሥራ ዓም ወላዕሉ ኵሉ ዘይወፅእ ምስለ ኀይል። ፵፫ ኍላቌሆሙ ዘእምነገደ ንፍታሌ፥ ሐምስቱ እልፍ ወሠላሳ ምእት ወአርባዕቱ ምእት። ፵፬ ዛቲ ይእቲ ፍቅድ እንተ አስተፋቀድዎሙ ምሱኤ ወአሮን ወመላእክቲሆሙ ለእስራኤል ዓሠርቱ ወክልኤቱ እደው አሐዱ አሐዱ ብእሲ እምአሐዱ አሐዱ ነገድ እምነገደ አብያተ አበዊሆሙ ውእቶሙ። ፵፭ ወኮነ ኵሉ ኍላቌሆሙ ለደቂቀ እስራኤል በበኀይሎሙ ዘእምዕሥራ ዓም ወላዕሉ ዘይወጽእ ፀብአ እምእስራኤል። ፶፮ ስሳ እልፍ፥ ወሠላሳ ምእት ወኅምስቱ ምእት፥ ወኅምሳ። ፵፯ ወሌዋውያን ምስለ ነገደ ልደቶሙ እሙንቱ ወኢኈለቍዎሙ ወይቤሉ ደቂቀ እስራኤል። ፵፰ ወነበቦ እግዚአብሔር ለሙሴ ወይቤሉ ዑቅ ኢትኈልቆሙ ለነገደ ሌዊ ወኢትትመጠው ኍላቌሆሙ እምደቂቀ እስራኤል። ፵፱ ወሢሞሙ ለሌዋውያን ዲበ ደብተራ ዘመርጡል ወዲበ ኵሉ ንዋያ፥ ወዲበ ኵሉ ዘሀሎ ውስቴታ ከመ እሙንቱ ያንሥእዋ ለደብተራ ወከመ እሙንቱ ይግበሩ ውስቶእታ ወዐውደ ደብተራ ይትዐየኑ። ፶ ወእመኒ ግዕዘት ደብተራ ይተክልዋ ሌዋውያን ወእመሰ ኅድርት ይእቲ እሙንቱ ያነሥእዋ። ፶፩ ወዘእምባዕድ ዘመድ ዘኅብረ ምስሌሆሙ ሐዊረ ለይሙት። ፶፪ ወይትዐየኑ ደቂቀ እስራኤል ብእሲ በበትዕይንቱ ወብእሲ ብእሲ በበምስፍናሁ ወበበኅይሎሙ። ፶፫ ወሌዋውያንሰ ይትዐየኑ ፍጽመ ውስተ ዐውድ ደብተራ ዘመርጡል ወኢይኩን ጌጋይ ላዕለ ደቂቀ እስራኤል ወይዕቀቡ ሌዋውያን ሕጋ ለደብተራ መርጡል። ፶፬ ወገብሩ ደቂቀ እስራኤል ኵሎ ዘአዞሙ ለእግዚአብሔር ለሙሴ ወለአሮን ከማሁ ገብሩ። 
				ምዕራፍ ፪።
፩ ወነበቦሙ እግዚአብሔር ለሙሴ ወለአሮን ወይቤሎሙ ብእሲ ብእሲ በበሥርዐቱ ወበበትእምርቱ ወበበቤተ አበዊሆሙ ይትዐዩ ደቂቀ እስራኤል አንጻረ ዐውድ ደብተራ ዘመርጡል። ፪ ወእለ ይቀድሙ ተዓይኖ መንገለ ጽባሕ ይኅድር ተዓይነ ይሁዳ ምስለ ኀይሉ ወመልአኮሙ ለደቂቀ ይሁዳ ነአሶን ወልደ አሚናዳብ። ፫ ምስለ ኀይሉ እለ ተኈለቁ ሰብዓቱ እልፍ ወአርባዓ ምእት ወስድስቱ ምእት። ፬ ወእምድኅሬሆሙ ይትዐየኑ ነገደ ይሳኮር ወመልአኮሙ ለደቂቀ ይሳኮር ናትናኤል ወልደ ሰገር። ፭ ምስለ ኀይሉ እለ ተኈለቁ ሐምስቱ እልፍ ወአርባዓ ምእት ወአርባዕቱ ምእት። ፮ ወእምድኅሬሆሙ ይትዓየኑ ነገደ ዛብሎን ወመልአኮሙ ለደቂቀ ዛብሎን ኤልያብ ወልደ ኬሎን። ፯ ምስለ ኀይሉ እለ ተኈለቁ ሐምስቱ እልፍ ወሰብዓ ምእት ወአርባዕቱ ምእት። ፰ ወኵሉ እለ ተኈለቁ እምትዕይንተ ይሁዳ ዐሠርቱ ወሰመንቱ እልፍ ወስሳ ምእት ወአርባዕቱ ምእት ምስለ ኀይሎሙ እሙንቱ ይቀድሙ አንሥኦ። ፱ ወየኅድሩ ትዕይንተ ሮቤል መንገለ አዜብ ምስለ ኅይሎሙ ወመልአኮሙ ለደቂቀ ሮቤል ኤልሱር ወልደ ሴድዩር። ፲ ምስለ ኀይሉ እለ ተኈለቁ አርባዕቱ እልፍ ወስሳ ምእት ወሐምስቱ ምእት። ፲፩ ወይትዐየኑ በገቦሆሙ ነገደ ስምዖን ወመልአኮሙ ለደቂቀ ስምዖን ሰላምያል ወልደ ሴሩሳዴ። ፲፪ ምስለ ኀይሉ እለ ተኈለቁ ሐምስቱ እልፍ ወተስዓ ምእት ወሠለስቱ ምእት። ፲፫ ወየኀድሩ በገቦሆሙ ነገደ ጋድ ወመልአኮሙ ለነገደ ጋድ ኤልሳፍ ወልደ ራጉኤል። ፲፬ ምስለ ኀይሉ እለ ተኈለቁ አርባዕቱ እልፍ ወሐምሳ ምእት ወስድእቱ ምእት ወሐምሳ። ፲፭ ወኵሉ እለ ተኈለቁ እምትዕይንተ ሮቤል ዐሠርቱ ወሐስምቱ እልፍ፥ ዐሠርቱ ወአርባዕቱ ምእት፥ ወሐምሳ ምስለ ኀይሎሙ ወበዳግም ያነሥኡ እሙንቱ። ፲፮ ወይትነሣእ ደብተራ መርጡል ወትዕይንቶሙ ለሌዋውያን ማእከለ ተዓይን በከመ ይትዐየኑ ከማሁ ያነሥኡ አሐዱ አሐዱ ዘዘይታለው በበምስፍናሁ። ፲፯ ወየኀድሩ ትዕይንተ ኤፍሬም መንገለ ገጸ ባሕር ምስለ ኅይሎሙ ወመልአኮሙ ለደቂቀ ኤፍሬም ኤልሳማ ወልደ ኤሜድ። ፲፰ ምስለ ኀይሉ እለ ተኈለቁ አርባዕቱ እልፍ፥ ወሐምስቱ ምእት። ፲፱ ወየኀድሩ በገቦሆሙ ነገደ ምናሴ ወመልአኮሙ ለደቂቀ ምናሴ ገማልያል ወልደ ፈዳሱር። ፳ ምስለ ኀይሉ እለ ተኈለቁ ሠለስቱ እልፍ ወዕሥራ ምእት ወክልኤቱ ምእት። ፳፩ ወየኀድሩ በገቦሆሙ ነገደ ብንያም ወመልአኮሙ ለነገደ ብንያም አቢዳን ወልደ ጋድዮን። ፳፪ ምስለ ኀይሉ እለ ተኈለቁ ሠለስቱ እፍል ወሐምሳ ምእት ወአራበእቱ ምእት። ፳፫ ወኵሎሙ እለ ተኈለቁ እምትዕይንት ኤፍሬም ዐሠርቱ እልፍ፥ ወሰማንያ ምእት ወአርባዕቱ፥ ምእት ምስለ ኀይሎሙም ወበሣልስ ያነሥኡ እሙንቱ። ፳፬ ወየኀድሩ በገቦሆሙ ነገደ ዳን ምስለ ኀይሎሙ ገጸ መስዕ ወመልአኮሙ ለደቂቀ ዳን አክያዜር ወልደ አሚሳዴ። ፳፭ ምስለ ኀይሉ እለ ተኈለቁ ስድስቱ እልፍ፣ ወዕሥራ ምእት ወዕሥራ ምእት ወሰብዓቱ ምእት። ፳፮ ወየኅደሩ ወገቦሁ ነገደ አሴር ወመልአኮሙ ለደቂቀ አሴር ፋግሔል ወልደ አክራን። ፳፯ ምስለ ኀይሉ እለተ ተኈለቁ አርባዕቱ እልፍ ወዐሠርቱ ምእት ወሐምስቱ ምእት። ፳፰ ወየኀድሩ በገቦሆሙ ነገደ ንፍታሌም ወመልአኮሙ ለደቂቀ ንፍታሌም አኪሬ ወልደ ኤናን። ፳፱ ምስለ ኀይሉ እለ ተኈለቁ ሐምስቱ እልፍ ወሠልሳ ምእት ወአርባዕቱ ምእት። ፴ ኵሎሙ እለተ ተኈለቁ እምትዕይንተ ዳን ዐሠርቱ ወሐምስቱ እልፍ፥ ወሰብዓ ምእት ወስድስቱ ምእት። ፴፩ ወእሙንቱ ደኃርያን ያነሥኡ በከመ ሥርዐቶሙ። ፴፪ ዝንቱ ውእቱ ኁላቌሆሙ ለደቂቀ እስራኤል በበአብያተ አበዊሆሙ ኵሉ ኍልቈ ተዓይኒሆሙ ምስለ ኀይሎሙ ስሳ እልፍ ወሠላሳ ምእት ወሐምስቱ ምእት ወሐምሳ። ፴፫ ወሌዋውያንሰ ኢተኈለቁ ስምሌሆሙ በከመ አዘዞ እግዚአብሔር ለሙሴ። ፴፬ ወገብሩ ደቂቀ እስራኤል ኵሎ ዘከመ አዘዞ እግዚአብሔር ለሙሴ ከማሁ ተዓየኑ በበሥርዐቶሙ ወከማሁ ያነሥኡሂ በበነገዶሙ ዘዘዚአሆሙ ወበበአብያተ አበዊሆሙ።
				ምዕራፍ ፫።
፩ ወከእምዝ ይእቲ ልደቶሙ ለሙሴ ወለአሮን በዕለተ ተናግሮ እግዚአብሔር ለሙሴ በደብረ ሲና። ፪ ወዝንቱ ውእቱ አስማቲሆሙ ለደቂቀ አሮን በኵሩ ናዳብ ወአብዩድ ወአልአዛር ወኢታምር። ፫ ወዝንቱ ውእቱ አስማቲሆሙ ለደቂቀ አሮን ካህናት እለ ቅቡዐም ወእለ ፍጿምን እደዊሆሙ ከመ ይኩኑ ካህናተ። ፬ ወሞቱ ናዳብ ወአብዩድ በቅድመ እግዚአብሔር እስመ አምጽኡ እሳተ ዘእምባዕድ ቅድመ እግዚአብሔር በሐቅለ ሲና ወአልቦሙ ውሉድ ወኮኑ አልአዛር ወኢታምር ካህናት ምስለ አሮን አቡሆሙ። ፭ ወነበቦ እግዚአብሔር ለሙሴ ወይቤሉ ንሥኦሙ ለነገደ ሌዊ ወአቅሞሙ ቅድመ አሮን ካህን ወይትለአክዎ። ፮ ወይዕቀቡ ሕጎ ወሕጎሙ ለደቂቀ እስራኤል በቅድመ ደብተራ ዘመርጡል ወይግበሩ ምግባራቲሃ ለደብተራ። ፯ ወይዕቀቡ ንዋያ ለደብተራ መርጡል ወኵሎ ሕጎሙ ለደቂቀ እስራኤል በኵሉ ምግባራቲሃ ለደብተራ። ፰ ወታገብኦሙ ለሌዋውያን ኅበ አሮን እኁከ ወኅበ ደቂቁ ካህናት እስመ ሀብተ ተውህቡ ሊተ እሙንቱ እምደቂቀ እስራኤል። ፱ ወይሠይሞሙ ለአሮን ወለደቂቁ ላዕለ ደብተራ ዘመጡል ወይዕቀቡ ክህነቶሙ ወኵሎ ዘምሥዋዕ ወዘውስጥ እምንጦላዕት። ፲ ወእመቦ ዘገሠሠ ዘእምባዕድ ዘመድ ለይሙት። ፲፩ ወነበቦ እግዚአብሔር ለሙሴ ወይቤሎ ናሁ አነ ነሣእክዎሙ ለሊዋውያን እማእከሎሙ ለደቂቀ እስራኤል ህየንተ ኵሉ በኵር ዘይፈትሕ ማኅፀነ ዘእምደቂቀ እስራኤል ቤዛ ዚአሆሙ ይኩነኒ ሌዋውያን። ፲፪ ይቤ እግዚአብሔር እስመ ኵሎ በኵረ ቀተልኩ በምድረ ግብጽ። ፲፫ ኵሉ በኵር ዘእምደቂቀ እስራኤል እምሰብእ እስከ እንስሳ ሊተ ውእቱ እስመ አነ እግዚአብሔር። ፲፬ ወነበቦ እግዚአብሔር ለሙሴ በሐቅለ ሲና ወይቤሎ። ፲፭ ኈልቆሙ ለደቂቀ ሌዊ በበአብያተ አበዊሆሙ ወበበ ሕዘቢሆሙ ኵሎ ተባዕቶሙ ዘእምአሐዱ ወርኅ ወላዕሉ። ፲፮ ወኈለቍዎሙ ሙሴ ወአሮን በቃለ እግዚአብሔር እከመ አዘዞሙ እግዚአብሔር። ፲፯ ወእሉ እሙንቱ ደቂቀ ሌዊ በበአስማቲሆሙ ጌድሶን ወቀዓት ወሜራሪ። ፲፰ ወዝንቱ ውእቱ አስማቲሆሙ ለደቂቀ ጌድሶን በበሕዘቢሆሙ ሎቤን ወሴሜይ። ፲፱ ወደቂቁኒ ለቀዓት በበሕዘቢሆሙ እንበረም ወይሰዓር ወኬብሮን ወአዛሔል። ፳ ወደቂቁኒ ለሜራሪ በበሕዘቢሆሙ ሙሐሊ ወሐሙሲ ዝንቱ ውእቱ ነገደ ሌዋውያን በበአብያተ አበዊሆሙ። ፳፩ ዘጌድሶን ሕዝበ ጌድሶን ዘሎቤን ሕዝበ ሎቤን ዘሴሜይ ሕዝበ ሴሜይ፥ ዝንቱ ሕዝብ ዘጌድሶን። ፳፪ ወዘአስተፋቀዱ ኁልቈ ኵሉ ተባዕቶሙ ዘእምነ አሐዱ ወርኅ ወላዕሉ ኁላቌሆሙ ሰብዓ ምእት ወአርባዕቱ ምእት። ፳፫ ወየኅብሩ ደቂቀ ጌድሶን ድኅረ ደብተራ መንገለ ገጸ ባሕር። ፳፬ ወመልአኮሙ ለቤተ አበዊሆሙ ለሕዝበ ጌድሶን ኤልሳፍ ወልደ አዳሔል። ፳፭ ወዘይትሐበዩ ደቂቀ ጌድሶን እምደብተራ ዘመርጡል ደብተራ ወሠቃቲሃ ወመክደና ወመንጦላዕተ ኆኅተ ደብተራ ዘመርጡል። ፳፮ ወአልባሰ ዐፀድ ወመንጦላዕተ አንቀጽ ዘዐፀደ ደብተራ ወዘተርፈ ኵሉ ምግባራቲሃ። ፳፯ ወዘቀዓትኒ ሕዝበ እንበረም ወሕዝበ ይሰአር ወሕዝበ ኬብሮን ወሕዝበ አዛሔል እሉ ውእቶሙ ሕዝብ ዘቀዓት። ፳፰ በበኁልቈ ኵሉ ተባዕቶሙ ዘእምአሐዱ ወርኅ ወላዕሉ ሰማንያ ምእት ወሰብዓቱ ምእት ወየዐቅቡ ሕጎሙ ለቅዱሳን። ፳፱ ወየኅድሩ ሕዝቦሙ ለደቂቀ ቀዓት እምገቦሃ ለደብተራ ዘመንገለ አዜብ። ፴ ወመልአኮሙ ለቤተ አበዊሆሙ ለሕዝበ ቀዓት ኤልሳፍ ወልደ አዛሔል። ፴፩ ወዘይትሐበዩ እሙንቱ ታቦተ ወአእማደ ወመራናተ ወመሥዋዐ ወንዋያተ ዘቅድሳት ኵሎ ዘይገብሩ ቦቱ መክደነ ወኵሎ ምግባራተ። ፴፪ ወመልአክ ዘዲበ መሳፍንቲሆሙ ለሌዋውያን አልአዛር ወልደ አሮን ካህን ዘተሠይመ ይዕቀብ ሕጎሙ ለቅዱሳን። ፴፫ ወዘሜራሪኒ ሕዝበ ሙሐሊ ወሕዝበ ሐሙሲ እሉ እሙንቱ ሕዝበ ሜራሪ። ፴፬ ወኁላቌሆሙኒ በከመ አስተፋቀድዎሙ ኵሉ ተባዕቶሙ ዘእምአሐዱ ወርኅ ወላዕሉ ስሳ ምእት። ፴፭ ወመልአኮሙ ለቤተ አበዊሆሙ ለሕዝበ ሜራሪ ሱራሔል ወልደ አቤኪያ ወየኅድሩ በገቦሃ ለደብተራ ዘመንገለ መስዕ። ፴፮ ወዘይትሐበዩ ነገደ ደቂቀ ሜራሪ አርእስተ አዕማድ ዘደብተራ ወመናሥግቲሆን ወአዕማዲሃ ወመከየዲሆን ወኵሎ ንዋዮን ወምግባራቲሆን። ፴፯ ወአዕማደ ዘዐውደ ዐፀድ ወመከየዲሆን ወመታክሊሆን ወመታግሪሆን። ፴፰ ወእለሰ የኅድሩ ቅድመ ደብተራ ዘመርጡል መንገለ ጻባሕ ሙሴ ወአሮን ወደቂቁ ከመ ይዕቀቡ ሕገ መቅደስ ወሕጎሙ ለደቂቀ እስራኤል፥ ወእመቦ ዘገሠሠ እምባዕድ ዘመድ ለይሙት። ፴፱ ወኵሉ ኁላቌሆሙ ለሌዋውያን ዘኈለቁ ሙሴ ወአሮን በቃለ እግዚአብሔር በበሕዝቢሆሙ ኵሉ ተባዕቶሙ ዘእምአሐዱ ወርኅ ወላዕሉ ክልኤቱ እልፍ ወዕሥራ ምእት። ፵ ወነበቦ እግዚአብሔር ለሙሴ ወይቤሎ፥ ኍልቍ ኵሎ በኵሮሙ ተባዕተ ለደቂቀ እስራኤል ዘእምአሐዱ ወርኅ ወላዕሉ ወአእምር ኁላቌሆሙ በበአስማቲሆሙ። ፵፩ ወታግብኦሙ ሊተ ለሌዋውያን ህየንተ ኵሉ በኵሮሙ ለደቂቀ እስራኤል ወእንስሳሆሙ ለሌዋውያን ህየንተ ኵሉ በኵረ እንስሳሆሙ ለደቂቀ እስራኤል። ፵፪ ወኈለቆሙ ሙሴ ለኵሉ በኵሮሙ ለደቂቀ እስራኤል በከመ አዘዞ እግዚአብሔር። ፵፫ ወኮነ ኵሉ በኵር ተባዕት በበኍልቈ አስማቲሆሙ ዘእምአሐዱ ወርኅ ወላዕሉ ኮነ ኁላቌሆሙ ክልኤተ እልፈ ወዕሥራ ምእተ፥ ክልኤተ ምእተ ሰብዓ ወሠለስተ። ፵፬ ወነበቦ እግዚአብሔር ለሙሴ ወይቤሎ፥ ንሥኦሙ ለኤዋውያን ህየንተ ኵሉ በኵሮሙ ለደቂቀ እስራኤል። ፵፭ ወእንስሳሆሙ ለሌዋውያን ህየንተ ኵሉ በኵረ እንስሳሆሙ ወይኩኑኒ ሊተ ሌዋውያን እስመ አነ እግዚአብሔር። ፵፮ ወቤዛሆሙኒ ለእልክቱ ክልኤቱ ምእት ወሰብዓ ወሠለስቱ እለ ፈድፈዱ እምሌዋውያን በኵሮሙ ለደቂቀ እስራኤል። ፵፯ ትንሥእ ለለአሐዱ በዲድርክም ዘቅዱስ ዕሥራ አቢሊ ዘሰቅሎ። ፵፰ ወትሁቦሙ ወርቆ ለአሮን ወለደቂቁ ቤዛሆሙ ለእለ ፈድፈዱ እምኔሆሙ። ፵፱ ወነሥአ ሙሴ ውእተ ወርቀ ዘቤዛሆሙ ለእለ ፈድፈዱ እምነ ቤዛሆሙ ለሌዋውያን ዘበኵሮሙ ለደቂቀ እስራኤል። ፶ ወነሥአ ወርቀ ዐሠርተ ምእተ፥ ወሠለስተ ምእተ ወስሳ ወኅምስተ ሰቅሎ በሰቅል ቅዱስ። ፶፩ ወወሀቦሙ ሙሴ ውእተ ወርቀ ቤዛሆሙ ለእለ ፈድፈዱ ለአሮን ወለደቂቁ በቃለ እግዚአብሔር በከመ አዘዞ እግዚአብሔር ለሙሴ። 
				ምዕራፍ ፬።
፩ ወነበቦ እግዚአብሔር ለሙሴ ወለአሮን ወይቤሎሙ ፍልጥዎሙ ለደቂቀ ቀዓት እማእከሎሙ ለደቂቀ ሌዊ በበሕዛቢሆሙ ወበበቤተ አበዊሆሙ። ፪ ዘእምዕሥራ ወኀምስቱ ዓም ወላዕሉ እስከ ዘኀምሳ ዓም፥ ኵሉ ዘይበውእ ይግበር ግብረ ኵሉ ምግባር ዘውስተ ደብተራ። ፫ ወዝንቱ ውእቱ ግብሮሙ ለደቂቀ ቀዓት በደብተራ ዘመርጡል ቅድስት ዘቅዱሳን። ፬ ወይበውኡ አሮን ቀድቂቁ ሶበ ይትነሣእ ትዕይንት ወያወርዱ መንጦላዕተ ዘይሤውር ወይከድንዋ ቦቱ ለታቦት ዘመርጡል። ፭ ወይወድዩ መልዕልቶ ክዳነ ዘማእሰ መጸጺት ወይወድዩ መልዕልቶ ልብሰ ዘኵለንታሁ ያክንት ወይወድዩ መፃውርቲሃ። ፮ ወዲበ ማእድኒ እንተ ሥርዕት ይወድዩ ልብሰ ዘኵለንታሁ ኅብረ ከብድ ወይወድዩ ላዕሌሃ መጻብሕቲሃ ወጽሕልቲሃ ወመዳምኂሃኒ ወመዋጽሕቲሃ በዘቦቱ ያወጽሑ ወኅብስተኒ ዘይሠርዑ በኵሉ ጊዜ ላዕሌሃ። ፯ ወይወድዩ ላዕሌሃ ልብሰ ለይ ወይከድንዋ መክደነ ዘማእሰ መጸጺት ወያስተዋድዱ መፃውርቲሃ። ፰ ወይነሥኡ ልብሰ ያክንት ወይከድንዋ ለመራናት እንተ ላዕሌሃ ያኃትዉ መኃትዊሃ ወጕጠታቲሃ በዘቦቱ ያሤይንዋ ወኵሎ ዓምዔያቲሃ ዘቅብዕ ዘእምውስቴቱ ይገብርዋ። ፱ ወይወድይዋ ላቲ ወለኵሉ ንዋያ ውስተ መክደና ዘእማእሰ መጸጺት ወያስተዋድዱ መፃውርቲሃ። ፲ ወለምሥዋዕኒ ዘወርቅ ይገለብብዎ በልስ ዘያክንት ወይከድንዎ እምላዕሉ በማእሰ መጸጺት ወያስትዋድዱ መፃውርቲሁ። ፲፩ ወይነሥኡ ኵሎ ንዋያተ ግብር ዘቦሙ ይገብሩ ወይወድይዎሙ ውስተ ልብስ ዘያክንት ወይከድንዎ በማእሰ መጸጺት ወያነብሩ መፃውርቲሁ ወያሴስሉ ሐመደ። ፲፪ ወመክደነሂ ያነብሩ ላዕለ መሥዋዕ ወይከድኑ ላዕሌሁ ልብሰ ዘኅብረ ከብድ። ፲፫ ወይወድዩ ውስቴቱ ኵሎ ንዋያቲሁ ዘቦሙ ይገብሩ ማዕጠንታተ ወመኆኅሣሥተ ወፍያላተኒ ወጻሕራተኒ ወምክዓዋተኒ ወኵሎ ንዋየ ምሥዋዕ። ፲፬ ወይወድዩ ላዕሌሁ መክደነ ዘማእሰ መጸጺት ወያነብሩ መፃውርቲሁ ወይነሥኡ ልብሰ ዘኅብረ ከብድ ወይከድንዎ ለማዕከክ ወለመከየዱ ወይወድዩ ላዕሌሁ መክደነ ዘማእሰ መጸጺት ወያነብሩ መፃውርቲሁ። ፲፭ ወፈጺሞሙ አሮን ወደቂቁ ከዲነ ዘቅድሳት ወኵሎ ንዋያተ ቅድሳት ይትነሣእ ትዕዩንት ወእምዝ ይበውኡ ደቂቀ ቀዓት ይትመጠዉ ወኢይገሥሡ ዘቅድሳት ከመ ኢይሙቱ ዝንቱ ዘይፀውሩ ደቂቀ ቀዓት ዘእምውስተ ደብተራ ዘመርጡል። ፲፮ ወሥዩም ውእቱ አልአዛር ወልደ አሮን ካህን ላዕለ ቅብዐ ማኅቶት ወላዕለ ዕጣን ዘየዐጥኑ ወላዕለ መሥዋዕት ዘኵሉ አሚር ወላዕለ ቅብዕ ዘይትቀብዑ ወላዕለ ኵሉ ንዋየ ደብተራ ዘመርጡል ሥዩም ውእቱ ወላዕለ ኵሉ ዘሀሎ ውስተ መቅደስ ወላዕለ ኵሉ ግብር። ፲፯ ወነበቦሙ እግዚአብሔር ለሙሴ ወለአሮን ወይቤሎሙ ኢትሥርውዎሙ ለነገደ ሕዝቡ ለቀዓት እማእክሎሙ ለሌዋውያን። ፲፰ ወከመዝ ግበሩ ሎሙ ወየሐይዉ ወኢይመዉቱ በበዊኦቶሙ ውስተ ቅድስተ ቅዱሳን። ፲፱ አሮን ወደቂቁ ይባኡ ወያስተዳልዉ ሎሙ ፆሮሙ ለለአሐዱ እምኔሆሙ። ፳ ወኢይባኡ ግብተ ይርአዩ ቅድሳተ ወኢይሙቱ። ፳፩ ወነበቦ እግዚአብሔር ለሙሴ ወይቤሎ አኀዝ ወኈልቆሙ ለደቂቀ ጌድሶን እምጥንቱ በበአብያተ አበዊሆሙ ወበበ ሕዘቢሆሙ። ፳፪ ዘእምዕሥራ ወኀምስቱ ዓም ወላዕሉ እስከ ዘሐምሳ ዓም ኈልቆሙ። ፳፫ ኵሉዝ እይበውእ ይግበር ግብረ በውስተ ደብተራ ዘመርጡል። ፳፬ ወዝንቱ ውእቱ ግብሮሙ ለነገደ ጌድሶን ዘይገብሩ ወይፀውሩ። ፳፭ አዕፃዳተ ደብተራ ወሠቃተ ዘመርጡል መክደኒሁ ወመክደን ዘመጸጺት ዘዲቤሃ ዘእምላዕሉ፥ ወመክደነ ኆኅተ ደብተራ ዘመርጡል። ፳፮ ወመንጦላዕተ ዐፀድኒ ወመክደነ አንቀጸ ዐፀድኒ ዘደብተራ እኵሎ ንዋየ ግብሮሙ በዘቦቱ ይገብሩ። ፳፯ ወይግበሩ በከመ አዘዝዎሙ አሮን ወደቂቁ ከማሁ ይኩን ግብሮሙ ለደቂቀ ጌድሶን በኵሉ ሕቢቶሙ ወበኵሉ ግብሮሙ፥ ወኈለቆሙ በበአስማቲሆሙ ለኵሉ ዘይፀውሩ። ፳፰ ወዝንቱ ውእቱ ሕቢቶሙ ለደቂቀ ጌድሶን በውስተ ደብተአ ዘመርጡል ወሊቆሙ ይታምር ወልደ አሮን ካህን። ፳፱ ወለደቂቀ ሜራሪኒ በበሕዝቢሆሙ ወበበአብያተ አበዊሆሙ ኈልቆሙ። ፴ ዘእምዕሥራ ወኅምስቱ ዓም ወላዕሉ እስከ ዘኅምሳ ዓም ኈልቆሙ ለኵሉ ዘይበውኡ ይግበሩ ግብረ ደብተራ ዘመርጡል። ፴፩ ወዝንቱ ውእቱ ሕቢቶሙ ዘይፀውሩ እሙንቱ በኵሉ ግብሮሙ ዘውስተ ደብተራ ዘመርጡል አርእስቲሃ ለደብተራ ወአዕማዲሃ ወመናሥግቲሃ ወመከየዲሆን። ፴፪ ወአዕማደ ዘብሩር ዘመንጦላዕተ ኆኅተ ደብተራ ዘመርጡል ወመከየዲሆን ወአዕማደ ዓውደ ዓፀድ ወመከየዲሆን ወአዕማደ መንጦላዕት ዘአንቀጸ ዓፀድ ወመከየዲሆን ወኵሎ ንዋዮን ወመታክሊሆን ወመታግሪሆን ወኵሎ ንዋየ ግብሮሙ በበአማቲሆሙ ትኌልቆሙ ወለኵሉ ንዋየ ሕቢቶሙ ዘይፀውሩ። ፴፫ ወዝንቱ ውእቱ ሕቢቶሙ ለነገደ ደቂቀ ሜራሪ በኵሉ ግብሮሙ ዘውስተ ደብተራ ዘመርጡል ወእሙንቱኒ ላዕለ ይታምር ወልደ አሮን ካህን። ፴፬ ወኈለቍዎሙ ሙሴ ወአሮን በቃለ እግዚአብሔር ምስለ መላእክቲሆሙ ለእስራኤል ለደቂቀ ቀዓት በበሕዘቢሆሙ ወበበአብያተ አበዊሆሙ። ፴፭ ዘእምዕሥራ ወኅምስቱ ዓም ወላዕሉ እስከ ዘኅምሳ ዓም ለኵሉ ዘይበውእ ከመ ይገብር ውስተ ግብረ ደብተራ ዘመርጡል። ፴፮ ወኮነ ኁላቌሆሙ ዘበበሕዘቢሆሙ ዕሥራ ምእት ወሰብዓቱ ምእት ወኀምሳ። ፴፯ ዝንቱ ውእቱ ኁላቌሆሙ ለደቂቀ ቀዓት ለኵሉ እለ ይበውኡ ይግበሩ ግብረ ደብተራ ዘመርጡል በከመ ኈለቍዎሙ ሙሴ ወአሮን በቃለ እግዚአብሔር ወበእደ ሙሴ። ፴፰ ወኈለቍዎሙ ለደቂቀ ጌድሶን በበሕዘቢሆሙ ወበበአብያተ አበዊሆሙ። ፴፱ ዘእምዕራራ ወኀምስቱ ዓም ወላዕሉ፥ እስከ ዘሐምሳ ዓም ኵሉ ዘይበውእ ውስተ ግብር ከመ ይግበር ግብረ ደብተራ ዘመርጡል። ፵ ወኮነ ኁላቌሆሙ ዘበበሕዘቢሆሙ ወበበአያተ አበዊሆሙ ዕሥራ ምእት ወሰብዓቱ ምእት ወኀምሳ። ፵፩ ወዝንቱ ውእቱ ኁላቌሆሙ ለደቂቀ ጌድሶን ኵሉ እለ ይፀውሩ ውስተ ደብተራ ወአሮን በቃለ እግዚአብሔር ወበእደ ሙሴ። ፵፪ ወኈለቍዎሙ ለነገደ ደቂቀ ሜራሪ በበሕዘቢሆሙ ወበበአብያተ አበዊሆሙ። ፵፫ ዘእምዕሥራ ወኀምስቱ ዓም ወላዕሉ እስከ ዘኀምሳ ዓም ኵሉ ዘይበውእ ይግበር ውስተ ደብተራ ዘመርጡል። ፵፬ ወኮነ ኁላቌሆሙ በበሕዝቢሆሙ ወበበአብያተ አበዊሆሙ ሠላሳ ምእት፥ ወክልኤቱ ምእት። ፵፭ ዝንቱ ውእቱ ኁላቌሆሙ ለነገደ ደቂቀ ሜራሪ ዘኈለቍዎሙ ሙሴ ወአሮን በቃለ እግዚአብሔር ወበእደ ሙሴ። ፵፮ ወኵሉ እለ ተኈለቁ ዘኈለቍዎሙ ሙሴ ወአሮን ወመላእክቲሆሙ ለደቂቀ እስራኤል ወኵሎሙ እለ ተኈለቁ ሌዋውያን በበሕዝቢሆሙ ወበበአብያተ አበዊሆሙ። ፵፯ ዘእምዕሥራ ወኀምስቱ ዓም ወላዕሉ እስከ ዘሐምሳ ዓም ኵሉ ዘይበውእ ውስተ ምግባረ ግብር ዘይፀውሩ ዘደብተራ ምግባረ ግብር ዘይፀውሩ ዘደብተራ መርጡል። ፵፰ ወኮኑ እለ ተኈለቁ ሰማንያ ምእት፥ ወሰብዓቱ ምእት። ፵፱ በቃለ እግዚአብሔር ተኈለቁ ብእሲ በበምግባሪሆሙ ወበበፆሮሙ በከመ አዘዞ እግዚአብሔር ለሙሴ።
				ምዕራፍ ፭።
፩ ወነበቦ እግዚአብሔር ለሙሴ ወይቤሎ አዝዞሙ ለደቂቀ እስራኤል ከመ ያውፅኡ እምውስተ ትዕይንት ኵሎ ዘለምጽ ወኵሎ ዘይትከዐዎ ዘርኡ ወኵሎ ዘቦቱ ርኵስ ውስተ ነፍስቱ እምተባዕት እስከ አንስት። ፪ ወያውፅእዎሙ አፍኣ እምትዕይንት ወኢያርኵሱ ተዓይኒሆሙ ዘውስቴቱ አኅድር አነ። ፫ ወገብሩ ከማሁ ደቂቀ እስራኤል ወአውፅእዎሙ አፍኣ እምትዕይንት በከመ ይቤሎ እግዚአብሔር ለሙሴ ከማሁ ገብሩ ደቂቀ እስራኤል። ፬ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ እመኒ ብእሲ ወእመኒ ብእሲት እመቦ ዘገብረ እምኵሉ ኅጣውእ ዘይገብሩ ኵሉ እጓለ እመሕያው ተዐዊሮሙ ወእመኒ በኢያእምሮ። ፭ ወነስሓት ይእቲ ነፍስ ወአይድዐት ኵሎ ኀጢአታ ዘገብረት ያገብእ ዘነሥአ ርእሰ ንዋዩ። ፮ ወኃምስተ እዴሁ ይዌስክ ላዕሌሁ ወያገብእ ለበዓለ ንዋዩ። ፯ ወእመ አልቦ ሰብእ ዘየኀሥሦ ወአልቦ ኀሣሢ ዘይትፈደዮ ለእግዚአብሔር ውእቱ ዘንስሓሁ ወይሁቦ ለካህን ዘእንበለ በግዕ ዘቦቱ ያስተሠሪ ሎቱ። ፰ ወኵሉ እምቀዳምያት ዘያበውኡ ወኵሉ ብፅዓቲሆሙ ለደቂቀ እስራኤል ዘያበውኡ ለእግዚአብሔር ለካህን ውእቱ። ፱ ወብፅዓቲሆሙ ለለአሐዱ አሐዱ ለካህን ዘተመጠዎ ሎቱ ውእቱ። ፲ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ ብእሲ ለእመቦ ዘአበሰት ብእሲቱ ወተዐወረቶ። ፲፩ ወቦ ዘሰከበ ምስሌሃ ተዐዊራ ወዘመወት ወኢያእመራ ምታ ወኅብአት እምኔሁ እንዘ ርኵስት ይእቲ ወአልቦ ስምዐ ዘይዘልፋ ወእመኒ ንጽሕት ይእቲ። ፲፪ ወመጽአ ላዕሌሁ መንፈሰ ቅንእ ወቀንአ ላዕለ ብእሲቱ እንዘ ርኵስት ይእቲ ወእመኒ እንዘ ኢኮነት ርኵስተ ወመጽአ ላዕሌሁ መንፈሰ ቅንእ ወቀንአ ላዕለ ብእሲቱ። ፲፫ ያመጽኣ ውእቱ ብእሲ ለብእሲቱ ኅበ ካህን ወያመጽእ ቍርባኖ በእንቲኣሃ እዴሃ ለመስፈርተ ኢፍ ሐሪጸ ሰገም ወኢይሠውጥ ላዕሌሁ ቅብዐ ወኢይይወዲ ዲቤሁ ስኂነ እስመ መሥዋዕተ ቅንአት ውእቱ ወመሥዋዕተ ተዝካር ዘያዜክር ኃጢአተ ውእቱ። ፲፬ ወያቀርባ ኅበ ካህን ወያቀውማ ቅድመ እግዚአብሔር። ፲፭ ወይነሥእ ካህን ማየ ንጹሐ በግምዔ ልሕኵት ወይነሥእ መሬተ እምውስተ ደብተራ ዘመርጡል እምድሩ ወይወድዮ ውስተ ውእቱ ማይ። ፲፮ ወያቀውማ ካህን ለይእቲ ብእሲተ ቅድመ እግዚአብሔር ወይከሥት ርእሳ ለይእቲ ወይሜጥዋ ውስተ እዴሃ ዝከተ መሥዋዕተ ተዝካር ወመሥዋዕተ ቅንአት። ፲፯ ወውስተ እዴሁሰ ለካህን ዝክቱ ማየ ዘለፋ ዘመርገም። ፲፰ ወያምሕላ ካህን ለይእቲ ብእሲት ወይብላ ለእመ አልቦ ዘሰከበ ምስሌኪ ወኢተዐወርኪ ምተኪ ወኢያገመንኪ ርእሰኪ ንጽሕተ ኩኒ እምዝንቱ ማየ ዘለፋ ዘመርገም። ፲፱ ወእመሰ ተዐወርኪ ምተኪ ወአገመንኪ ርእሰኪ ወቦ ዘሰከበ ምስሌኪ ባዕድ ዘእንበለ ምትኪ። ፳ ወያምሕላ ካህን ለይእቲ ብእሲት በዝንቱ መሐላ ዘመርገም። ፳፩ ወይብላ ካህን ለይእቲ ብእሲት ርግምተ ለይረሲኪ እግዚአብሔር ወይደምስስኪ እማእከለ ሕዝብኪ ከመ ያውድቆ እግዚአብሔር ለገቦኪ ወይሠፅራ ለከርሥኪ። ፳፪ ወይባእ ዝንቱ ማይ ዘመርገም ውስተ ከርሥኪ፥ ወይሥፅራ ለማኅፀንኪ ወይደቅ ገቦኪ፥ ወትብል ይእቲ ብእሲት አሜን ወአሜን። ፳፫ ወይጽሕፎ ካህን ለዝንቱ መርገም ውስተ መጽሐፍ ወየሐፅቦ በውእቱ ማየ ዘለፋ ዘመርገም። ፳፬ ወይትሜጦ ካህን እምውስተ እዴሃ ዝክተ መሥዋዕተ ቅንእ ወያነብሮ ለውእቱ መሥዋዕት ቅድመ እግዚአብሔር ወያቀርቦ ኅበ ምሥዋዕ። ፳፭ ወይዘግን ካህን እምውስተ ውእቱ መሥዋዕት ዝክራ ወይወድዮ ላዕለ ምሥዋዕት ዝክራ ወይወድዮ ላዕለ ምሥዋዕ ወእምድኅረ ዝንቱ ያሰትያ ለይእቲ ብእሲት ውእተ ማየ። ፳፮ ወለእመ አገመነት ርእሳ ወተዐወረቶ ለምታ ይበውእ ውእቱ ማየ ዘለፋ ዘመርገም ውስተ ከርሣ ወይሤፅሮ ለከርሳ ወይወድቅ ገቦሃ ወትከውን ይእቲ ብእሲት መርገመ ውስተ ሕዝባ። ፳፯ ወእመሰ ኢያገመነት ርእሳ ወንጽሕት ይእቲ ያነጽሓ ወዘርአ ይከውና። ፳፰ ዝንቱ ሕገ ቅንአት ለብእሲት እንተ አበሰት ላዕለ ምታ ወአገመንት ርእሳ። ፳፱ ወለብእሲኒ ዘመጽአ ላዕሌሁ መንፈስ ቅንአ ወቀንአ ላዕለ ብእሲቱ ያመጽኣ ወያቀውማ ለብእሲቱ ቅድመ እግዚአብሔር ወይገብር ላቲ ከህን ኵሎ ዘንተ ሕገ። ፴ ወንጹሕ ውእቱ ብእሲ እምኀጢአት ወይእቲሰ ብእሲት ትነሥእ ኀጢአታ። 
				ምዕራፍ ፮።
፩ ወነበቦ እግዚአብሔር ለሙሴ ወይቤሎሙ ንግሮሙ ለደቂቀ እስራኤል ወበሎሙ ብእሲ አው ብእሲት ዘአዕበየ በፂዐ ብፅዓት ከመ ያንጽሕ ርእሶ ለእግዚአብሔር። ፪ እምወይን ወእሜስ ያንጽሕ ርእሶ ወእምብሒአ ወይን ወእምብሒአ ሜስ ኢይስተይ። ፫ ወእምኵሉ ዘይትገበር እምአስካል ኢይስተይ ወአስካለ ወዘቢበ ኢይብላዕ በኵሉ መዋዕለ ብፅዓቲሁ። ፬ እምኵሉ ዘይትገበር እምዐፀደ ወይን ወእምአስካል ልምሉም እስከ ዘቢብ ሕጉር ኢይብላዕ በኵሉ መዋዕለ ብፅዓቲሁ ዘያነጽሕ ርእሶ። ፭ ወመላጼ ኢያቅርብ ዲበ ርእሱ እስከ ይትፌጸማ ኵሎን መዋዕላት ዘበዕፀ ለእግዚአብሔር ቅዱሰ ይከውን ወያነውኅ ሥዕርተ ርእሱ። ፮ ወበኵሉ መዋዕለ ብፅዓቲሁ ለእግዚአብሔር ላዕለ ነፍስ እንተ ሞተት ኢይባእ። ፯ ኢላዕለ አቡሁ ወኢላዕለ እሙ ወኢላዕለ እኁሁ ወኢላዕለ እኅቱ ከመ ኢይርኰስ ቦሙ እምከመ ሞቱ እስመ ብፅዓተ አምላኩ ሀለወ ላዕለ ርእሱ። ፰ በኵሉ መዋዕለ ብፅዓቲሁ ይትቄደስ ለእግዚአብሔር። ፱ ወእመሰ ዘሞቱ ቦቱ ግብተ በኅበ ሀለወ ውእቱ ይረኵስ ብፅዓተ ርእሱ ወይላጺ ርእሶ በዕልተ ይነጽሕ በሳብዕት ዕለት ይትላጸይ። ፲ ወአመ ሳምንት ዕለት ያመጽእ ክልኤተ ማዕነቀ አው ክልኤተ እጕለ ርግብ ኅበ ካህን ኅበ ኆኅተ ደብተራ ዘመርጡል። ፲፩ ወይገብር ካህን አሐተ በእንተ ኅጢአት ወአሐተ ለመሥዋዕት ወያስተሠሪ ካህን በእንቲአሁ ካህን በበይነ ዘአበሰ በእንተ ነፍሱ ወይቄድስ ርእሱ በይእቲ ዕለት። ፲፪ ወይትቄደስ ለእግዚአብሔር በኵሉ መዋዕለ ብፅዓቲሁ ወያመጽእ በግዐ ዘዓመት ዘንስሓ፥ ወመዋዕለ ቀዲሙሰ ኢይትኌለቍ ሎቱ እስመ ረኵሰ ብፅዓተ ርእሱ። ፲፫ ወዝንቱ ሕጉ ለዘበፅዐ አመ ዕለተ ይትፌጸም መዋዕለ ብፅዓቲሁ ይመጽእ ሌሊተ ኅበ ኆኅተ ደብተራ ዘመርጡል። ፲፬ ወያበውእ ቍርባኖ ለእግዚአብሔር በግዐ ዘዓመት አሐደ ንጹሐ ለመሥዋዕት ወአሐተ በግዕተ ንጽሕተ ዘዓመት በእንተ ኀጢአት ወሐርጌ አሐደ ንጹሐ ለመሥዋዕተ መድኀኒት። ፲፭ ወከፈረ ኅብስተ ሥንዳሌ ዘናእት ዘግቡር በቅብዕ ወጸራይቀ ናእት ዘግቡር በቅብዕ ለመሥዋዕቶሙ ወሞጻሕቶሙ። ፲፮ ወያበውእ ካህን ቅድመ እግዚአብሔር ወይገብር ካህን ዘበእንተ ኅጢአት ወመሥዋዕት። ፲፯ ወይገብር ሐርጌኒ ለመሥዋዕተ መድኅኒት ለእግዚአብሔር ምስለ ዝንቱ ከፈር ዘናእት፥ ወይገብር ካህን መሥዋዕቶ ወሞጻሕቶ። ፲፰ ወይላጺ ውእቱ ዘበፅዐ በኀበ ሆኅተ ደብተራ ዘመርጡል ርእሰ ብፁዓቲሁ ወይወዲ ሥዕርቶ ላዕለ እሳት ዘመሥዋዕተ መድኅኒት። ፲፱ ወይነሥእ ካህን መዝራዕቶ በአነዳሁ እምሐርጌ ወኅብስተ ናእት አሐተ እምከፈር ወአሐተ ጸሪቀ ናእት ወያነብር ውስተ እደዊሁ ለዘበፅዐ እምድኅረ ተላጸየ ርእሶ። ፳ ወያበውእ ካህን ቍርባኖ ቅድመ እግዚአብሔር ወቅዱሰ ይከውን ለካህን ተላዕ ዘቍርባን ወመዝራዕት ዘመባእ ወእምድኅረ ዝንቱ ይሰቲ ወይነ ውእቱ ዘበፅዐ። ፳፩ ወዝንቱ ሕጉ ለዘበፅዐ እምከመ ባፅዐ ዘያመጽእ ለእግዚአብሔር ቍርባኖ በእንተ ብፃዐቲሁ ዘርከበ ውስተ እዴሁ በአምጣነ ይትከሀሎ የግበር እዴሁ በአምጣነ ይትከሀሎ ይግበር ለብፅዓቲሁ ዘበፅዐ በሕገ አንጽሖ። ፳፪ ወነበቦ እግዚአብሔር ለሙሴ ወይቤሎ፥ ንግሮሙ ለአሮን ወለደቂቁ ወበሎሙ ከመዝ ትባርክዎሙ ለደቂቀ እስራኤል። ፳፫ ወትብልዎሙ ለይባርከ እግዚአብሔር ወለይዕቀብከ። ፳፬ ወለያርኢ ለይባርከ እግዚአብሔር ወለይዕቀብከ። ፳፭ ወለያርኢ እግዚአብሔር ገጾ ላዕሌከ ወይም ሐርከ። ፳፭ ወለይሢም እግዚአብሐኢር ገጾ ኅቤከ ወየሀብከ ሰላመ። ፳፮ ወይሰመይ ስምየ በላዕለ ደቂቀ እስራኤል ወአነ ዘእባርኮሙ። 
				ምዕራፍ ፯።
፩ ወኮነ በዕለት እንተ ፈጸመ ሙሴ ተኪሎታ ለደብተራ ወቀብዓ ወቀደሳ ወለኵሉ ንዋያ ወለምሥዋዕኒ ወለኵሉ ንዋዩ ወቀብዖሙ ወቀደሶሙ። ፪ አምጽኡ መላእክተ እስራኤል ዐሠርቱ ወክልኤቱ መላእክት ዘዘአብያተ አበዊሆሙ እሉ ውእቶሙ መላእክተ ነገዶሙ እለ ተሠይሙ ዲበ ምስፍናሆሙ። ፫ ወአምጽኡ ቍርባኖሙ ቅድመ እግዚአብሔር ስድስተ ሠረገላተ ሠናያነ ዐሠርተ ወልኤተ አልሕምተ ለለአሐዱ ሠረገላ በበክልኤቱ አልሕምት በበአሐዱ አሐዱ ሠረገላ እምክልኤቱ ክልኤቱ መላእክት ወሦረ እምኅበ አሐዱ አሐዱ፥ ወአምጽኡ ቅድመ ኆኅተ ደብተራ። ፬ ወነበቦ እግዚአብሔር ለሙሴ ወይቤሎ ንሣእ እምኔሆሙ ወይኩን ዘይትቀነይ ለምግባረ ደብተራ ዘመርጡል። ፭ ወሀቦሙ ለሌዋውያን ለለአሐዱ እምኔሆሙ በከመ ምግባሮሙ። ፮ ወነሥኦሙ ሙሴ ለውእቶሙ አልሕምት ወሠረገላት ወወሀቦሙ ለሌዋውያን። ፯ ክልኤተ ሠረገላተ ወአርባዕተ አልሕምተ ወሀቦሙ ለደቂቀ ጌድሶን በአምጣነ ግብሮሙ። ፰ ወአርባዕተ ሠረገላት ወሰመንተ አልሕምተ ወሀቦሙ ለደቂቀ ሜራሪ በአምጣነ ምግባሮሙ ወላዕለ ይታምር ወልደ አሮን ካህን እሙንቱ። ፱ ወለደቂቀ ቀዓትሰ ኢወሀቦሙ እስመ ግብረ ቅድሳት ሕቢቶሙ ወበመትከፍቶሙ ይፀውርዎ። ፲ ወአምጽኡ መላእክት ለመድቅሐ ምሥዋዕ በዕለት እንተ ባቲ ቀብዐ ወአምጽኡ መላእክት ቍርባኖሙ ቅድመ ምሥዋዕ። ፲፩ ወነበቦ እግዚአብሔር ለሙሴ ወይቤሎ አሐዱ አሐዱ መልአክ ለለዕለቱ ያብእ ቍርባኖ መልአክ መልአክ በበዕለቶሙ ለመቅድሐ ምሥዋዕ። ፲፪ ወዘያበውእ በቀዳሚት ዕለት ቍርባኖ ነአሶን ወልደ አሚናዳብ መልአኮሙ ለነገደ ይሁዳ። ፲፫ ወአብአ ቍርባኖ መጽብሐ ዘብሩር አሐዱ ዘምእት ወሠላሳ በሰቅል፥ ወአሐደ ፍያለ ዘብሩር ዘሰብዓ በሰቅሎን ውእቱ በሰቅል ቅዱስ፥ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፲፬ ወጻሕለ አሐደ ዘዐሥሩ ወርቁ ወምሉእ እጣነ። ፲፭ ወላሕመ አሐደ እምአልሕምት ወባግዐ አሐደ ወማሕስአ በግዕ አሐደ ንሱሐ ዘዓመት ለመሥዋዕት። ፲፮ ወሐርጌ እምአጣሊ አሐደ እበንተ ኅጢአት። ፲፯ ወለመሥዋዕተ መድኅኒት ክልኤ እጐልተ ወኀምስተ አባግዐ ወኅምስተ አጣሌ ወኅምስተ አባግዐ አንስተ ዘዘዓመት፥ ዝንቱ ውእቱ ቍርባኑ ለነአሶን ወልደ አሚናዳብ። ፲፰ ወበሳኒታ ዕለት አብአ ናትናኤል ወልደ ሰገር መልአኮሙ ለነገደ ይሳኮር ቍርባኖ መጽብሐ ዘብሩር አሐዱ ዘምእት ወሠላሳ በሰቅል። ፲፱ ወፍያለ ዘብሩር አሐዱ ዘሰብዓ በሰቅሎን በሰቅል ዘቅዱስ፥ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፳ ወጻሕለ አሐደ ዘዕሥሩ ወርቁ ወምሉእ ዕጣነ። ፳፩ ወላሕመ አሐደ ወበግዐ አሐደ ዘዓመት፥ ወማሕስአ በግዕ አሐደ ንጹሐ ዘዓመት ለመሥዋዕት። ፳፪ ወሐርጌ እምአጣሊ አሐደ በእንተ ኃጢአት። ፳፫ ወለመሥዋዕተ መድኅኒት ክልኤ እጐልተ፥ ወሐምስተ አባግዐ ወሐምስተ አጣሌ ወሐምስተ አባግዐ አንስተ ዝንቱ፣ ውእቱ ቍርባኑ ለናትናኤል ወልደ ሰገር። ፳፬ ወበሣልስት ዕልት አብአ መልአኮሙ ለደቂቀ ዛብሎን ኤልያብ ወልደ ኬሎን ቍርባኖ መጽብሐ አሐደ ዘብሩር ዘምእት ወሠላሳ በሰቅል። ፳፭ ወፍያለ አሐደ ዘብሩር ሰብዐ በሰቅሎን በሰቅል ዘቅዱስ፥ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፳፮ ወጻሕለ አሐደ ዘዓሥሩ ወርቁ ወምሉእ ዕጣነ። ፳፯ ወላሕመ አሐደ ወበግዐ አሐደ ወማሕስአ በግዕ አሐደ ንጹሐ ዘዓመት ለመሥዋዕት። ፳፰ ወሐርጌ እምአጣሊ አሐደ በእንተ ኃጢአት። ፳፱ ወለመሥዋዕተ መድኅኒት ክልኤተ እጐልተ ወኃምስተ አባግዐ፥ ወኃምስተ አጣሌ ወኃምስተ አባግዐ አንስተ ዝንቱ ውእቱ ቍርባኑ ለኤልያብ ወልደ ኬሎን። ፴ ወበራብዕት ዕለት አብአ ኤሌሱር ወልደ ሴድዩር መልአኮሙ ለደቂቀ ሮቤል ቍርባኖ መጽብሐ ዝብሩር አሐደ ዘምእት ወሠላሳ በሰቅል፥ ፴፩ ወፍያለ ዘብሩር አሐደ ዘሰብዓ በሰቅሎን በሰቅል ዘቅዱስ ወክልኤህጎሙ ምሉአን ሥንዳሌ ዘግቡር በቅብዕ ለመሥስዋዕት። ፴፫ ወጻሕለ አሐደ ዘዓሥሩ ወርቁ፥ ወምሉእ ዕጣነ ወላሕመ አሐደ፥ ወበግዐ አሐደ ወማሕስአ በግዕ አሐደ ንጹሐ ዘዓመት ለመሥዋዕት። ፴፬ ወሐርጌ አሀደ እምአጣሊ በእንተ ኃጢአት። ፴፭ ወለመሥዋዕተ መድኅኒት ክልኤተ እጐልተ፥ ወሐምስተ አባግዐ ወሐስምተ አጣሌ ወሐምስተ አባግዐ አንስተ፥ ወዝ ውእቱ ቍርባኑ ለኤልሱር ወልደ ሴድዩር። ፴፮ ወበኅምስ ዕለት አብአ ሰላምያል ወልደ ሲሩሳዴ መልአኮሙ ለደቂቀ ስምዖን ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፴፯ ወፍያለ አሐደ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፴፰ ወጻሕለ አሐደ ዘዓሥሩ ወርቁ፥ ወምሉእ ዕጣነ። ፴፱ ወላሕመ አሐደ፥ ወበግዐ አሐደ፥ ወማሕስአ በግዕ አሐደ ንጹሐ ዘዓመት ለመሥዋዕት። ፵ ወሐርጌ አሐደ እምአጣሊ በእንተ ኃቲአት። ፵፩ ወለመሥዋዕተ መድኅኒት ክልኤተ እጐልተ ወኅምስተ አባግዐ፥ ወኀምስተ አጣሌ፥ ወኅምስተ አባግዐ አንስተ፥ ዝንቱ ውእቱ ቍርባኑ ለሰላምያል ወልደ ሲሩሳዴ። ፵፪ ወበሳድስት ዕለት አብአ ኤልሳፍ ወልደ ራጉኤል መልአኮሙ ለደቂቀ ጋድ፥ ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፵፫ ወፍያለ ዘብሩር አሐደ ዘሰብዓ በሰቅሎን በሰቅል ዘቅዱስ፥ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፵፬ ወጻሕለ አሐደ ዘዓሥሩ ወርቁ ወምሉእ ዕጣነ። ፵፭ ወላሕመ አሐደ ወበግዐ አሐደ ንጹሕ ዘዓመት ለመሥዋዕት። ፵፮ ወሐርጌ አሐደ እምአጣሊ በእንተ ኃጢአት። ፵፯ ወለመሥዋዕተ መድኀኒት ክልኤተ እጐልተ፥ ወኀምስተ አባግዐ አንስት ወዝውእቱ ቍርባኑ ለኤልሳፍ ወልደ ራጉኤል ፵፰ ወበሳብዕት ዕለት አብአ ኤልሳማ ወልደ ኤምዩድ መልአኮሙ ለደቂቀ ኤፍሬም ቍርባኖሙ መጽብሐ ዘብሩር አሐደ ዘምእት ወሠላሳ በሰቅል። ፵፱ ወፍያለ ዘብሩር አሐደ ዘሰብዓ በሰቅሎን በሰቅል ዘቅዱስ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፶ ወጻሕለ አሐደ ዘዓሥሩ ወርቁ ወምሉእ ዕጣነ። ፶፩ ወላሕመ አሐደ ወበግዐ አሐደ ወማሕስአ በግዕ አሐደ ንጹሕ ዘዓመት ለመሥዋዕት። ፶፪ ወሐርጌ አሐደ እምአጣሊ ክበእንተ ኃጢአት። ፶፫ ወለመሥዋዕተ መድኃኒት ክልኤተ እጐልተ፥ ወኀምስተ አባግዐ፥ ወኀምስተ አጣሌ፥ ወኀምስተ አባግዐ አንስተ ዝ ውእቱ ቍርባኑ ለኤልሳማ ወልደ ኤምዩድ። ፶፬ ወበሳምንት ዕለት አብአ ገማልያል ወልደ ፈዳሱር መልአኮሙ ለደቂቀ ምናሴ ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፶፭ ወፍያለ አሐደ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፶፮ ወጻሕለ አሐደ ዘዓሥሩ ወርቁ ወምሉእ ዕጣነ። ፶፯ ወላሕመ አሐደ ወበግዐ አሐደ ወማሕስአ በግዕ አሐደ ንጹሐ ዘዓመት ለመሥዋዕት። ፶፰ ወሐርጌ አሐደ እምአጣሊ በእንተ ኃጢአት። ፶፱ ወለመሥዋዕተ መድኃኒት ክልኤተ እጐልተ፥ ወኀምስተ አባግዐ፥ ወኀምስተ አጣሌ፥ ወኀምስተ አባግዐ አንስተ ዘዘዓመት፥ ዝንቱ ውእቱ ቍርባኑ ለገማልያል ወልደ ፈዳሱር። ፷ ወበታስዕት ዕለት አብአ አቢዳን ወልደ ጋድዮን መልአኮሙ ለደቂቀ ብንያም ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፷፩ ወፍያለ ዘብሩር አሐደ ዘሰብዓ በሰቅሎን በሰቀል ዘቅዱስ ወክልኤሆሙ ምሉአን ሥንዳሌ ዘግቡር በቅብዕ ለመሥዋዕት። ፷፪ ወጻሕለ አሐደ ዘዓሥሩ ወርቁ ወምሉእ ዕጣነ። ፷፫ ወላህመ አሐደ ወበግዓ አሐደ ወማሕስአ በግዕ አሐደ ንጹሐ ዘዓመት ለመሥዋዕት። ፷፬ ወሕርጌ አሐደ አምአጣሊ በእንተ ኃጢአት። ፷፭ ወለመሥዋዕተ መድኃኒት፥ ክልኤ እጐልተ፥ ወኀምስተ አባግዐ ወኅምስተ አጣሌ፥ ወኀምስተ አባግዐ አንስተ ዘዘዓመት ዘንቱ ውእቱ ቍርባኑ ለአቢዳን ወልደ ጋድዮን። ፷፮ ወበዓሥር ዕለት አብአ አክያዜር ወልደ አሚሳዴ መልአኮሙ ለደቂቀ ዳን፥ ቍርባኖ መጽብሐ ዘብሩር፥ አሐደ ዘምእት ወሠላሳ በሰቅል። ፷፯ ወፍያለ ዘብሩር አሐደ ዘሰብዓ በሰቅሎን፥ በሰቅል ዘቅዱስ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፷፰ ወጻሕለ አሐደ ዘዓሥሩ ወርቁ ወምሉእ ዕጣነ። ፷፱ ወላሕመ አሐደ ወበግዐ አሐደ፥ ወማእስአ በግዕ አሐደ ንጹሐ ዘዓመት ለመሥዋዕት። ፸ ወሐርጌ አሐደ እምአጣሊ በእንተ ኃጢአት። ፸፩ ወለመሥዋዕተ መድኃኒት ክልኤ እጐልተ፥ ወኀምስተ አባግዐ ወኀምስተ አጣሌ፥ ወኀምስተ አባግዐ አንስተ ዘዘዓመት፥ ዝንቱ ውእቱ ቍርባኑ ለአክያዜር ወልደ አሚሳዴ። ፸፪ ወአመም ዓሥሩ ወአሚሩ ዕለት አብአኮሙ ለደቂቀ አሴር ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፸፫ ወፍያለ ዘብሩር አሐደ ዘሰብዓ በሰቅሎን በሰቅል ዘቅዱስ፥ ወክልኤሆሙ ምሉአነ ሥንዳሌ፥ ዘግቡር በቅብዕ ለመሥዋዕት። ፸፬ ወጻሕለ አሐደ ዘዓሥሩ ወርቁ ወምሉእ ዕጣነ። ፸፭ ወላሕመ አሐደ ወበግዐ አሐደ፥ ወማሕስአ በግዕ አሐደ ንጹሐ ዘዓመት ለመሥዋዕት። ፸፮ ወሀርጌ አሐደ እምአጣሊ በእንተ ኃጢአት። ፸፯ ወለመሥዋዕተ መድኃኒት ክልኤተ እጐልተ ወኀምስተ አባግዐ ወኀምስተ አጣሌ ወኀምስተ ዓባግዐ አንስተ ዘዘዓመት ዝንቱ ውእቱ ቍርባኑ ለፋጌሄል ወልደ ኤክራን። ፸፰ ወአመ ዓሡሩ ወሰንዩ ዕለት፥ አብአ ወልደ ኤናን መልአኮሙ ለደቂቀ ንፍታሌም ቍርባኖ መጽብሐ ዘብሩር አሐደ ዘምእት ወሠላሳ በሰቅል። ፸፱ ወፍያለ ዘብሩር ዘሰብዓ በሰቅሎን በሰቅል ዘቅዱስ ወክልኤሆሙ ምሉአነ ሥንዳሌ ዘግቡር በቅብዕ ለመሥዋዕት። ፹ ወጻሕለ አሐደ ዘዓሥሩ ወርቁ ወምሉእ ዕጣነ። ፹፩ ወላሕመ አሐደ፥ ወበግዐ አሐደ ወማሕስአ በግዕ አሐደ ንጹሐ ዘዓመት ለመሥዋዕት። ፹፪ ወሐርጌ አሐደ እምአጣሊ በእንተ ኃጢአት። ፹፫ ወለመሥዋዕተ መድኃኒት ክልኤ እጐልተ ወኀምስተ አባግዐ ወኀምስተ አጣሌ፥ ወኅምስተ አባግዐ አንስተ ዘዘዓመት ዝንቱ ውእቱ ቍርባኑ ለአኪሬ ወልደ ኤናን። ፹፬ ወከመዝ ውእቱ መድቅሐ ምሥዋዕ ዘእምኅበ መላእክቲሆሙ ለደቂቀ እስራኤል ዘአመ ቀብዓ ለደብተራ መርጡል፥ መጽብሐ ዘብሩር ዐሠርቱ ወክልኤቱ፥ ወፍያላት ዘብሩር ዐሠርቱ ወክልኤቱ ወአጽሕልት ዘወርቅ ዐሠርቱ ወክልኤቱ። ፹፭ ወለለአሐዱ መጽብሕ ምእት ወሠላሳ በሰቅሎን ወለለአሐዱ ፍያል ሰብዓ በሰቅሎን፥ ወኵሉ ብሩሮሙ ለውእቶሙ ንዋያት ዕሥራ ምእት ወአርባዕቱ ምእት በሰቅሎን ዘቅዱስ። ፹፮ ወዐሠርቱ ወክልኤቱ አጽሕልት ዘወርቅ ወኵሉ ወርቆሙ ለውእቶሙ አጽሕልት ምእት ወዕሥራ። ፹፯ ወኵሉ አልሕምት ዘመሥዋዕት ዐሠርቱ ወክልኤቱ ወአባግዕ ዐሠርቱ ወክልኤቱ ወመሐስዐ አባግዕ ዐሠርቱ ወክልኤቱ ዘዘዓመት ለመሥዋዕትኒ ወለሞጻሕትኒ ዓሠርቱ ወክልኤቱ ሐርጌያት እምአጣሊ በእንተ ኃጢአት። ፹፰ ወለመሥዋዕተ መድኃኒት ዕሥራ ወአርባዕቱ እጐልት ወአባግዕኒ ስሳ ወአጣሊኒ ስሳ ወአባግዕ አንስት ዘዘዓመት ንጹሐት ስሳ ከመዝ ውእቱ መቅድሐ ምሥዋዕ እምድኅረ ቀብዓ። ፹፱ ወሶበ ይበውእ ሙሴ ውስተ ደብተራ ዘመርጡል ከመ ይትናገሮ ይስምዕ ቃለ እግዚአብሔር እንዘ ይትናገሮ እመልዕልተ ምስሕል ዘዲበ ታቦት ዘመርጡል እማእከለ ክልኤቱ ኪሩባት ወይትናገር ምስሌሁ። 
				ምዕራፍ ፰።
፩ ወነበቦ እግዚአብሔር ለሙሴ፥ ወይቤሎ ንግሮ ለአሮን ወበሎ እምነ መንገለ ገቦሃ ለገጻ አንብር መኃትዊሃ ለመራናት ወአኅትዎን ለሰብዑ መኃትዊሃ። ፪ ወገብረ ከማሁ አሮን፥ እምአሐዱ ገቦሃ ዘመንገለ ገጻ ለመራናት አኅተወ መኀትዊሃ በከመ አዘዞ እግዚአብሔር ለሙሴ። ፫ ወከመዝ ውእቱ ግብረታ ለመራናት ወአዕጹቂሃኒ ጽኑዓን ዘወርቅ ኵለንትሆሙ፥ ወጽጌያቲሃኒ ጽኑዓን ኵለንታሆሙ በከመ አርአያ ዘርአዮ እግዚአብሔር ለሙሴ ከማሁ ገብራ ለመራናት። ፬ ወነበቦ እግዚአብሔር ለሙሴ ወይቤሎ ንሥኦሙ ለሌዋውያን እማእከሎሙ ለደቂቀ እስራኤል ወአንጽሖሙ። ፭ ወከመዝ ትገብር ሎሙ ከመ ታንጽሖሙ ትነዝሖሙ በማየ አንጽሖሙ ወይላጽዩ ኵሎ ሥጋሆሙ ወይሕጽቡ አልባሲሆሙ ወንጹሐነ ይከውኑ። ፮ ወይንሥኡ አሐደ ላሕመ እምአልሕምት ወሎቱኒ መሥዋዕተ ሥንዳሌ ዘግቡር በቅብዕ ወካልአ ላሕመ ዘዓመት ይንሥኡ በእንተ ኃጢአት። ፯ ወታመጽኦሙ ለሌዋውያን ቅድመ ደብተራ ዘመርጡል ወታስተጋብእ ኵሎ ተዓይኒሆሙ ለደቂቀ እስራኤል። ፰ ወታቀርቦሙ ለሌዋውያን ቅድመ እግዚአብሔር ወይወድዩ እደዊሆሙ ደቂቀ እስራኤል ላዕለ ሌዋውያን። ፱ ወይፈልጦሙ አሮን ለሌዋውያን ቅድመ እግዚአብሐኢር እምደቂቀ እስራኤል ወይከውኑ ለግብረ እግዚአብሐኢር እለ ይገብሩ። ፲ ወሌዋውያን ይወድዩ እደዊሆሙ ዲበ አርእስተ አልሕምት ወይገብሩ አሐደ በእንተ ኅጢአት ወአሐደ ለመሥዋዕተ እግዚአብሔር ወያስተሠሪ በእንቲአሆሙ። ፲፩ ወታቀውሞሙ ለሌዋውያን ቅድመ አሮን ወቅድመ ደቂቁ ወታገብኦሙ ሀብቶ ለእግዚአብሔር። ፲፪ ወትፈልጦሙ ለሌዋውያን እማእከልሙ ለደቂቀ እስራኤል ወይከውኑኒ ሊተ። ፲፫ ወእምድኅረ ዝንቱ ይበውኡ ሌዋውያን ይግበሩ ግብረ ደብተራ ዘመርጡል ወታነጽሖሙ ወታግብኦሙ ቅድሜየ እስመ ሀብተ ገብኡ ሊተ እሙንቱ እማእከሎሙ ለደቂቀ እስራኤል። ፲፬ ወህየንተ ኵሉ ዘይፈትሕ ማኅፀነ ዘእምኵሉ በኵሮሙ ለደቂቀ እስራኤል ነሣእክዎሙ ሊተ። ፲፭ እስመ ሊተ ውእቱ ኵሉ በኵር ዘእምደቂቀ እስራኤል እምነ ሰብኡ እስከ እንስሳሁ፥ በዕለት እንተ ባቲ ቀተልክዎሙ ለኵሎሙ በኵር ዘውስተ ምድረ ግብጽ ወቀደስክዎሙ ሊተ። ፲፮ ወነሣእክዎሙ ለሌዋውያን ህየንተ ኵሉ በኵር ዘእምደቂቀ እስራኤል። ፲፯ ወአግባእክዎሙ ለሌዋውያን ሀብተ ወተውህቡ ለአሮን ወለደቂቁ እማእከሎሙ ለደቂቀ እስራኤል ከመ ይግበሩ ግብሮሙ ለደቂቀ እስራኤል በውስተ ደብተራ ዘመርጡል። ፲፰ ወያስተሥርዩ በእንቲአሆሙ ለደቂቀ እስራኤል ወአልቦ እምውስተ ደቂቀ እስራኤል ዘይቀርብ ኅበ ቅድሳት። ፲፱ ወገብሩ ሙሴ ወአሮን ወኵሉ ተዓይኒሆሙ ለደቂቀ እስራኤል ላዕለ ሌዋውያን በከመ አዘዞ እግዚአብሐኢር ለሙሴ በእንተ ሌዋውያን ከማሁ ገብሩ ሎሙ ደቂቀ እስራኤል። ፳ ወአንጽሑ ርእሶሙ ሌዋውያን ወሐጸቡ አልባሲሆሙ ወአብእዎሙ ኅበ አሮን ሀብተ ቅድመ እግዚአብሐኢር ወአስተሥረየ በእንቲአሆሙ አሮን ከመ ያንጽሖሙ። ፳፩ ወእምድኅረ ዝንቱ ቦኡ ሌዋውያን ይግበሩ ግብሮሙ ውስተ ደብተራ ዘመርጡል ቅድመ አሮን ወቅድመ ደቂቁ በከመ አዘዞ እግዚአብሐኢር ለሙሴ በእንተ ሌዋውያን ከማሁ ገብሩ ሎሙ። ፳፪ ወነበቦ እግዚአብሔር ለሙሴ ወይቤሎ ዝንቱ ውእቱ ዘበእንተ ሌዋውያን። ፳፫ ዘእምዕሥራ ወኀምስቱ ዓም ወላዕሉ ይበውኡ ይግበሩ ግብሮሙ ግብረ ደብተራ ዘመርጡል እስከ ዘኀምሳ ዓም። ፳፬ ዘእምድኅረ ሐምሳ ዓም ይሰዐር እምግብረ ደብተራ ወኢይትቀነይ እንከ ውእቱ። ፳፭ ወይትለአክ እኁሁ ውስተ ደብተራ ዘመርጡል ወይዕቀብ ሕቢቶሙ ወተቀንዮ ባሕቱ ኢይትቀነይ፥ ወከመዝ ትገብር ሎሙ ለሌዋውያን በበሕቢቶሙ። 
				ምዕራፍ ፱።
፩ ወነበቦ እግዚአብሔር ለሙሴ በገዳም ዘሲና፥ በካልእ ዓመት እምዘወጽኡ ደቂቀ እስራኤል እምድረ ግብጽ በቀዳሚ ወርኅ። ፪ ወይቤሎ ንግሮሙ ለደቂቀ እስራኤል ከመ ይግበሩ ፋሲካ አመ ጊዜሁ። ፫ አመ ዐሡሩ ወረቡዑ ለሠርቀ ወርኅ ቀዳሚ ወፍና ሠርክ ትገብርዎ አመ ጊዜሁ በከመ ሕጉ ወበከመ ትእዛዙ ትገብሮ። ፬ ወነገሮሙ ሙሴ ለደቂቀ እስራኤል ከመ ይግበሩ ፋሲካ። ፭ ወአኃዙ ይግበሩ እምዕለተ ዐሡር ወረቡዑ ለሠርቀ ወርኅ በገዳም ዘሲና በከመ አዘዞ እግዚአብሔር ለሙሴ፥ ከማሁ ገብሩ ደቂቀ እስራኤል። ፮ ወመጽኡ ሰብእ እለ ቦሙ ርኵስ ውስተ ነፍስቶሙ፥ ወስእኑ ገቢረ ፋሲካ በይእቲ ዕለት ወመጽኡ ቅድሜሆሙ ለሙሴ ወለአሮን በይእቲ ዕለት። ፯ ወይቤልዎሙ ውእቶሙ እደው፥ ንሕነሰ ሰብእ ንሕነ እለ ብነ ርኵስ ውስተ ነፍስትነ ወኢንትኅደግ እምአብኦ ቍርባኑ ለእግዚአብሔር እማእከሎሙ ለደቂቀ እስራኤል በበዘመኑ። ፰ ወይቤሎሙ ሙሴ ቁሙኒ እስማዕ ምንተ ይኤዝዝ እግዚአብሔር በእንቲአክሙ። ፱ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ። ፲ ብእሲ ብእሲ ለእመቦ ዘወፅአ ርኵስ ውስተ ነፍስቱ ወለእመኒ ርኁቅ ብሔር ሀለወ ወለእመኒ እስመ ሙላዲክሙ ይግበሩ ፋሲካሁ ለእግዚአብሔር። ፲፩ በካልእ ወርኅ አመ ዐሡሩ ወረቡዑ ለሠርቅ ፍና ሠርክ ይግበርዎ በናእት ወበሐምለ ብሒእ ይብልዕዎ። ፲፪ ወኢያትርፉ እምኔሁ ለነግህ፥ ወዐጽሞ ኢይስብሩ እምኔሁ በሕጉ ለፋሲካ ይግበርዎ። ፲፫ ወብእሲሰ ዘንጹሕ ውእቱ ወኢኮነ ርኁቀ ብሔረ ኅበ ሀለወ ለእመ ኀደገ ገቢረ ፋሲካ ለይሠሮ ውእቱ ነፍስ እምሕዝቡ እስመ ቍርባኖ ለእግዚአብሔር ኢያብአ በዘመኑ ኅጢአተ ይከውኖ ለውእቱ ብእሲ። ፲፬ ወለእመኒ መጽአ ኅበኢክሙ ግዩር ውስተ ምድርክሙ ይግበር ፋሲካሁ ለእግዚአብሔር በሕጉ ለፋሲካ በወከመ ትእዛዙ ወአሐዱ ውእቱ ሕጉ ለክሙ ለግዩርኒ ወለዘእምፍጥረቱኒ። ፲፭ ወበዕለት እንተ ባቲ ተከልዋ ለደብተራ ከደና ደመና ለደብተራ መርጡል ወሌሊተሰ ይመጽእ ዲበ ደብተራ ከመ ርእየተ እሳት እስከ ይጸብሕ። ፲፮ ወከመዝ ይከውን ለዘልፍ ደመና ይከድና መዓልተ፥ ወርእየተ እሳት ሌሊተ። ፲፯ ወእምከመ ሰሰለ ደመና እምደብተራ ይግዕዙ ደቂቀ እስራኤል ወመካኖ ኅበ ቆመ ደመና ህየ ይትዐየኑ ደቂቀ እስራኤል። ፲፰ ወበትእዛዙ ለእግዚአብሔር ይግዕዙ በኵሉ መዋዕል ዘቦቱ ይጼልላ ደመና ለደብተራ የኀድሩ ደቂቀ እስራኤል። ፲፱ ወሶበ ይነብር ደመና ብዙኅ መዋዕለ ዲበ ደብተራ የዐቅቡ ደቂቀ እስራኤል መዓቅቢሁ ለእግዚአብሔር ወኢይግዕዙ። ፳ ወበኁልቈ መዋዕል ዘይከድን ደመና ዲበ ደብተራ የኅድሩ ደቂቀ እስራኤል በቃለ እግዚአብሔር ወበትእዛዘ እግዚአብሔር ይግዕዙ። ፳፩ ወሶበ ይነብር ደመና እምሠርክ እስከ ነግህ ወእመ ይሴስል ደመና በጽባሕ ይግዕዙ መዓልተ፥ ወእመኒ ሌሊተ እምከመ ሰሰለ ደመና ይግዕዙ ሌሊተ፥ በትእዛዘ እግዚአብሔር ይትዓየኑ። ፳፪ ወለእመኒ አብዝኅ ነቢረ ደመና እንዘ ይጼልላ እስከ መዋዕለ ወርኅ ይትዓየኑ ደቂቀ እስራኤል ወኢይግዕዙ። ፳፫ እስመ በትእዛዘ እግዚአብሔር ይግዕዙ ወሕገጊሁ ለእግዚአብሔር የዐቅቡ በትእዛዘ እግዚአብሔር ወበእዴሁ ለሙሴ።
					ምዕራፍ ፲።
፩ ወነበቦ እግዚአብሔር ለሙሴ ወይቤሎ ግበር ለከ ክልኤተ መጣቅዕት ዘብሩር ወዘዝብጦ ትገብሮሙ ወይከውኑከ በዘቦቱ ትጼውዕ ተዓይነ ለኅዲር ወበዘቦቱ ታነሥእ ተዓይነ ለሐዊር። ፪ ወትጠቅዕ ቦሙ ወይትጋብኡ ኵሉ ተዓይን ኅበ ኆኅተ ደብተራ ዘመርጡል። ፫ ወለእመሰ በአሐዱ ጠቃዕክሙ ይመጽኡ ኅቤከ ኵሎሙ መላእክት ዘምስፍናሆሙ እስራኤል። ፬ ወትጠቅዑ በትእምርታቲሆሙ ወይግዕዙ ተዓይኒሆሙ ለእለ ተዓየኑ መንገለ ሠርቅ። ፭ ወትጠቅዑ በትእምርታቲሆሙ ዳግመ ወይግዕዙ ተዓይኒሆሙ ለእለ ተዓየኑ መንገለ አዜብ። ፮ ወትጠቅዑ በትእምርታቲሆሙ ሣልስተ ወይግዕዙ ተዓይኒሆሙ ለእለ ተዓየኑ መንገለ ባሕር። ፯ ወትጠቅዑ በትእምርቲሆሙ ራብዕተ ወይግዕዙ ተዓይኒሆሙ ለእለ ተዓየኑ መንገለ መስዕ፥ ሶበ ለግዓዚ በትእምርት ትጠቅዑ ዘእንበለ ትእምርት። ፰ ወደቂቀ አሮን ካህናት እሙንቱ ይጠቅዕዎሙ ለመጣቅዕት ወይኩንክሙ ሕገ ዘለዓለም በመዋዕሊክሙ። ፱ ወለእመ ወፃእክሙ ፀብአ ላዕለ ፀርክሙ እለ አፅረሩ እምኔክሙ ትትኤመሩ በመጥቅዕ ወትዜክሩ በቅድመ እግዚአብሔር ወድኅኑ እምፀርክሙ፤ ፲ ወበመዋዕለ ትፍሥሕትክሙ ወበበዓላቲክሙ ወበሠርቀ ወርኅክሙ ትጠቅዑ በመጣቅዕት ላዕለ ቍርባንክሙ ወላዕለ መሥዋዕተ መድኅኒትክሙ ወይከውነክሙ ተዝካረ ቅድመ እግዚአብሔር አምላክክሙ ወአነ እግዚአብሔር አምላክክሙ። ፲፩ ወኮነ በካልእ ወርኅ ዘካልእት ዓመት አመ ኅሙሱ ለጽልመት ሰሰለ ደመና እምነ ደብተራ ዘመርጡል። ፲፪ ወተንሥኡ ደቂቀ እስራኤል ምስለ ገዓዞሙ ውስተ ገዳም ዘሲና ወቆመ ደመና ውስተ ዘፋራን። ፲፫ ወተንሥኡ እለ ይቀድሙ በቃለ እግዚአብሔር ወበደ ሙሴ። ፲፬ ወአንሥ በሕጎሙ ትዕይንተ ደቂቀ ይሁዳ ቅድመ ምስለ ኅይሎሙ ወዘላዕለ ኅይሎሙ ነአሶን ወልደ አሚናዳብ። ፲፭ ወዘላዕለ ኅይሎሙ ለነገደ ደቂቀ ይሳኮር ናትናኤል ወልደ ሰገር። ፲፮ ወዘላዕለ ኅይሎሙ ለነገደ ደቂቀ ዛብሎን ኤልያብ ወልደ ኬሎን። ፲፯ ወእምድኅረዝ ይነሥእዋ ለደብተራ ወያነሥእዋ ደቂቀ ጌድሶን ወደቂቀ ሜራሪ ወይፀውርዋ ለደብተራ። ፲፰ ወይትነሥኡ በሕጎሙ ትዕይንተ ሮቤል ምስለ ኅይሎሙ ሴድዩር። ፲፱ ወዘላዕለ ኅይሎሙ ለነገደ ደቂቀ ስምዖን ሰላምያል ወልደ ሲሩሳዴ። ፳ ወዘላዕለ ኅይሎሙ ለነገደ ደቂቀ ጋድ ኤልሳፍ ወልደ ራሩኤል። ፳፩ ወያንሥኡ ደቂቀ ቀዓት ወይፀውሩ ዘቅድሳት ወያቀውምዋ ለደብተራ እስከ ይበጽሑ። ፳፪ ወይትነሥኡ በሕጎሙ ትዕይንተ ኤፍሬም ምስለ ኅይሎሙ ወዘላዕለ ኅይሎሙ ኤልሳማ ወልደ ሴምዩድ። ፳፫ ወዘላዕለ ኅይሎሙ ለነገደ ደቂቀ ምናሴ ገማልያል ወልደ ፈዳሱር። ፳፬ ወዘላዕለ ኅይሎሙ ለነገደ ደቂቀ ብንያም አቢዳን ወልደ ጋድዮን። ፳፭ ወይትነሥኡ ኵሉ ተዓይን ምስለ ደቂቀ ዳን ድኅረ ኵሉ ተዓይን ምስለ ኅይሎሙ ወዘላዕለ ኅይሎሙ አክያዜር ወልደ አሚሳዴ። ፳፮ ወዘላዕለ ኀይሎሙ ለነገደ ደቂቀ አሴር ፋጌሄል ወልደ ኤክራን። ፳፯ ወዘላዕለ ኀይሎሙ ለነገደ ደቂቀ ንፍታሌም አኪሬ ወልደ ኤናን። ፳፰ ወከመዝ ውእቱ ገዓዞሙ ለደቂቀ እስራኤል ወይግዕዙ ምስለ ኀይሎሙ። ፳፱ ወይቤሎ ሙሴ ለአባብ ወልደ ራጉኤል መድናዊ ሐሙሁ፥ ንግዕዝ ንሕነሰ ውስተ መካን ኅበ ይቤለነ እግዚአብሔር ኪያሁ ኡሁበክሙ ወነዓ ምስሌነ ወንገብር ሠናየ ላዕሌከ እስመ እግዚአብሔር ነበበ ሠናያተ ላዕለ እስራኤል። ፴ ወይቤሎ ኢየሐውር አላ ውስተ ብሔርየ ወውስተ ሙላድየ እገብእ። ፴፩ ወይቤሎ ሙሴ ኢትኅድገነ እስመ ነበርከ ምስሌነ ውስተ ገዳም ወልህቀ በኅቤነ። ፴፪ ወለእመ ሖርከ ምስሌነ እምዝንቱ ኵሉ ሠናይ እንተ ይገብር እግዚአብሔር ላዕሌነ ንገብር ሠናይተ ላዕሌከ። ፴፫ ወግዕዙ እምኅበ ደብሩ ለእግዚአብሔር ምሕዋረ ሠሉስ መዋዕል፥ ወታቦተ ሕጉ ለእግዚአብሔር ተሐውር ቅድሜሆሙ ፍጽመ ምሕዋረ ሠሉስ መዋዕል ከመ ትርአይ ሎሙ ምዕራፈ። ፴፬ ወኮነ ሶበ ግዕዘት ታቦት፥ ይቤ ሙሴ ተንሥእ እግዚአ ወይዘረዉ ጸርከ ወይጕየዩ ኵሎሙ እለ ይጸልኡከ። ፴፭ ወበማኅደሩሰ ይቤ፥ ተመየጥ እግዚኦ በእልፍ ወበአእላፍ ውስተ እስራኤል። ፴፮ ወመጽአት ደመና ወጸለለቶሙ መዓልተ እንዘ ይግዕዙ እምትዕይንት።
				ምዕራፍ ፲፩።
፩ ወአንጐርጐሩ ሕዝብ በእኪት ቅድመ እግዚአብሔር ወሰምዐ እግዚአብሔር ወተምዐ መዐተ ወነደት እሳት ላዕሌሆሙ እምኅበ እግዚአብሔር ወበልዐት አሐደ ኅብረ እምትዕይንት። ፪ ወጸርሑ ሕዝብ ኅበ ሙሴ ወጸለየ ሙሴ ኅበ እግዚአብሔር ወኀደገት እሳት። ፫ ወተሰምየ ስሙ ለውእቱ መካን መካነ ውዕየት እስመ ነደት እሳት ላዕሌሆሙ እምኅበ እግዚአብሔር። ፬ ወእለ ተደመሩሂ ምስሌሆሙ ፈተዉ ፍትወተ፥ ወነበሩ ወበከዩ ወደቂቀ እስራኤል ይቤሉ መኑ ያበልዐነ ሥጋ። ፭ ተዘከርነ ዝክተ ዓሣተ ዘንበልዕ በብሔረ ግብጽ በከንቱ ወቍስያቲሁ ወመልጶጶነ ወስጕርዶ ወበጸለ ወሶመተ። ፮ ወይእዜሰ የብሰት ነፍስነ ዘአልብነ ባዕድ ዘንሬኢ ዘእንበለ ዝ መና። ፯ ወመናሰ ከመ ዘርአ ተቅዳ ውእቱ ወርእየቱ ከመ ርእየተ በረድ። ፰ ወየሐውሩ ሕዝብ ወይኤልዱ ሎሙ ወየሐርጽዎ በማሕረጽ ወያደቅቅዎ በመድቀቅ ወያበስልዎ በመቅጹት ወገብርዎ ዳፍንተኒ፥ ወጣዕሙኒ ከመ ጣዕመ መዓር ምስለ ቅብዕ። ፱ ወሶበ ይወርዱ ጠል ውስተ ትዕይንተ ሌሊተ ይወርድ መናሂ ላዕሌሁ። ፲ ወሰምዐ ሙሴ እንዘ ይበክዩ በበሕዘቢሆሙ አሐዱ አሐዱ በኅበ ኆኅተ ደብተራሁ ወተምዐ መዐተ እግዚአብሔር ጥቀ ወበቅድመ ሙሴኒ እኩየ ኮነ። ፲፩ ወይቤሎ ሙሴ ለእግዚአብሔር ለምንት አሕሠምከ ላዕለ ቍልዔከ፥ ወለምንት ኢረከብኩ ሞገሰ በቅድሜከ ከመ ታግብእ ላዕሌየ መቅሠፍቶሙ ለእሉ ሕዝብ። ፲፪ ቦኑ አነ ፀነስክዎሙ ለእሉ ሕዝብ፥ ወቦኑ አነው እለድክዎሙ ከመ ትበለኒ ንሥኦሙ ውስተ ሕፅንከ ከመ ይንሥእዎ ለዘየሐንፅዎ ውስተ ምድር ዘመሐልከ ለአበዊሆሙ። ፲፫ እምአይቴ ሊተ ሥጋ ዘእሁብ ለእሉ ሕዝብ እስመ ናሁ ይበክዩ ላዕሌየ ወይብሉኒ ሀበነ ሥጋ ከመ ንብላዕ። ፲፬ ወኢይክል አነ ባሕቲትየ ዐቂቦቶሙ ለእሉ ሕዝብ እስመ ይከብዱኒ። ፲፭ ወለእመሰ ከመዝ ትሬስይተኒ ቀቲለ ቅትለኒ ለእመ ረክብኩ ምሕረተ በቅድሜከ ከመ ኢይርአያ ለእኪትየ። ፲፮ ወይቤሎ እግዚአብሔር ለሙሴ አስተጋብእ ሊተ ሰብዓ ብእሴ እምአእሩጊሆሙ ለደቂቀ እስራኤል እለ ተአምር ለሊከ ከመ እሙንቱ ሊቃናቲሆሙ ለሕዝብ ወጸሕፍቶሙኒ ወታበውኦሙ ውስተ ደብተራ ዘመርጡል ወይቁሙ ህየ ምስሌከ። ፲፯ ወእወርድ ወእትናገር በህየ ምስሌከ ወእነሥእ እመንፈስ ዘላዕሌከ ወአነብር ዲበኢሆሙ ወይፀውሩ ምስሌከ ክበዶሙ ለክሙ ሕዝብ ወኢትሥራሕ ባሕቲትከ ሎሙ። ፲፰ ወትብሎሙ ለሕዝብኒ ያንጽሑ ርእሶሙ ለጌሠም ወትበልዑ ሥጋ፥ እስመ በከይክሙ ቅድመ እግዚአብሔር እንዘ ትብሉ፥ መኑ ያበልዐነ ሥጋ እስመ ይኄይሰነ ብሔረ ግብጽ ወይሁበክሙ እግዚአብሔር ትብልዑ ሥጋ። ፲፱ አኮ አሕጠ ዕለተ ዘትበልዑ ወአኮ ሰኑየ ወአኮ ኀሙሰ መዋዕለ፥ ወአኮ ዐሡረ ወአኮ ዕሥራ መዋዕለ። ፳ ባሕቱ እስከ መዋዕለ ወርኅ ትበልዕዎ እስከ ይወፅእ እምውስተ አእናፊክሙ፥ ወይከውነክሙ ኅምዘ እስመ ክሕድክምዎ ለእግዚአብሔር ዘሀለወ ውስቴትክሙ ወበከይክሙ በቅድሜሁ እንዘ ትብሉ ለምንት ለነ አውፃእከነ እምብሔረ ግብጽ። ፳፩ ወይቤ ሙሴ፥ ስሳ እልፍ አጋር ሕዝብ እለ ውስቴቶሙ ሀለውኩ፥ ወአንተ ትቤለኒ እሁቦሙ ሥጋ፥ ወይበልዑ መዋዕለ ወርኅ። ፳፪ ቦኑ ኵሉ አባግዕ ወአልሕምት ይጠብሑ ሎሙ፥ አው ኵሉ ዓሣተ ባሕር ይትጋብኡ ሎሙ ከመ ይእክሎሙ። ፳፫ ወይቤሎ እግዚአብሔር ለሙሴ ቦኑ ኢትክል እዴየ፣ ናሁ ትሬኢ እመ ትረክቦ ለቃልየ ወእመ አልቦ። ፳፬ ወወጽአ ሙሴ ወነገሮሙ ለሕዝብ ቃለ እግዚአብሔር ወአስተጋብአ ሰብዓ ብእሴ እምአእሩጊሆሙ ለሕዝብ ወአቀሞሙ ዐውደ ደብተራ። ፳፭ ወወረደ እግዚአብሔር በደመና ወተናገሮ፥ ወነሥአ እመንፈስ ዘላዕሌሁ ወሦጠ ላዕለ ሰብዓ ብእሲ ሊቃውንት ወእምዝ አዕረፈ ላዕሌሆሙ መንፈሰ ተነብዮ፥ ወተነበዩ ወኢተወሰኩ እንከ። ፳፮ ወተርፉ ክልኤቱ እደው ውስተ ትዕይንት ስሙ ለአሐዱ ኤልዳድ ወለካልኡ ሙዳድ ወአዕረፈ ላዕሌሆሙኒ መንፈሰ ትንቢት ወተነበዩ ወእሙንቱኒ ተጽሕፉ ምስሌሆሙ ወኢመጽኡ ምስሌሆሙ ውስተ ደብተራ ዘመርጡል ወተነበዩ በውስተ ትዕይንት። ፳፯ ወሮጸ አሐዱ ወሬዛ ወዜነዎ ለሙሴ ወይቤሎ ኤልዳድ ወሙዳድ ተነበዩ በውስተ ትዕይንት። ፳፰ ወይቤሎ ኢያሱ ዘነዌ ዘይቀውም ቅድሜሁ ለሙሴ ዘውእቱ ኅሩዩ እግዚአብሔር ሶበ ወሀበ እግዚአብሔር መንፈሶ ላዕሌሆሙ። ፴ ወገብኡ ውስተ ትዕይንት ውእቱ ወአእሩጊሆሙ ለእስራኤል። ፴፩ ወወፅአ መንፈስ እምኅበ እግዚአብሔር ወአዕደወ ፍርፍርተ እምባሕር፥ ወወረደት ውስተ ትዕይንት እስከ ምሕዋረ ዕለት እምዐውደ ትዕይንት እምለፌ ወእምለፌ፥ ወተወጥሐ ካዕበ እመተ መልዕልተ ምድር። ፴፪ ወተንሥኡ ሕዝብ ኵሎ መዓልተ ወኵሎ ሌሊተ በሳኒታ ወአለዱ ሎሙ ፍርፍርተ፥ ወዘአውሐደ አልዶ አለደ ዐሠርተ በመስፈርተ ቆሮስ፥ ወሰጥሑ ሎሙ ወአይበሱ ውስተ ዐውደ ተዓይኒሆሙ። ፴፫ ወእንዘ ሀለወ ሥጋ ውስተ ጥረሲሆሙ ዘእንበለ ያኅልቅዎ ተምዐ እግዚአብሐኢር ላዕለ ሕዝብ ወቀተሎሙ በዐቢይ መቅሠፍት ጥቀ። ፴፬ ወተሰምየ ስሙ ለውእቱ መካን መቃብረ ፍትወት እስመ ቀበርዎሙ ለሕዝብ እለ ፈተዉ፥ ወግዕዙ ሕዝብ እመቃብረ፥ ፍትወት ውስተ አሴሮት ወነበሩ በአሴሮት።
				ምዕራፍ ፲፪።
፩ ወሐመይዎ ለሙሴ፥ ማርያም ወአሮን በበይነ ብእሲት ኢትዮጵያዊት እንተ ነሥአ እስመ ብእሲተ ኢትዮጵያዊተ ነሥአ ሙሴ። ፪ ወይቤሉ ቦኑ ለሙሴ ለባሕቲቱ ተናግሮ እግዚአብሔር አኮኑ ለነሂ ተናገረነ ወሰምዐ እግዚአብሔር። ፫ ወሙሴሰ ብእሲ የዋህ ውእቱ ጥቀ እምኵሉ እጓለ እመሕያው ዘሀለወ ውስተ ምድር። ፬ ወይቤሎሙ እግዚአብሔር ለሙሴ ወለአሮን ወለማርያም በጊዜሃ፥ ንዑ አንትሙ ሠለስቲክሙ ውስተ ደብተራ ዘመርጡል ወወፅኡ ሠለስቲሆሙ። ፭ ወወረደ እግዚአብሔር በዐምደ ደመና ኅበ ኆኅተ ደብተራ ዘመርጡል ወጸውዖሙ ለአሮን ወለማርያም ወሖሩ ክልኤሆሙ። ፮ ወይቤሎሙ ስምዑ ቃልየ ለእመቦ ዘኮነ ነቢየ እምኔክሙ ለእግዚአብሔር በራእይ አስተርኢ ሎቱ ወበሕልም እትናገሮ። ፯ ወአኮ ከመ ቍልዔየ ሙሴ ምእመን ውእቱ ላዕለ ኵሉ ቤትየ። ፰ አፈ በአፍ እትናገሮ ገሃደ ወአኮ ብሥውር፥ ወርእየ ስብሐተ እግዚአብሔር ወለምንት ኢፈራህክሙ ሐምዮቶ ለቍልዔየ ሙሴ። ፱ ወኮነ ላዕሌሆሙ መንሱተ መዐቱ ለእግዚአብሔር ወሖሩ። ፲ ወሰሰለ ደመና እምደብተራ ዘመርጡል ወአኀዛ ለምጽ ለማርያም ወፃዕደወት ኵለንታሃ ከመ በረድ፥ ወተመይጠ አሮን ኀበ ማርያም ወናሁ አኀዛ ለምስ። ፲፩ ወይቤሉ አሮን ለሙሴ ብቍዐኒ እግዚእየ ኢትረስያ ለነ ኀጢአተ እስመእ ኢያእመርነ ከመ አበስነ። ፲፪ ወኢንኩን ትዕሪራነ ለሞት ከመ ፃእፃእ ዘይወፅእ እማኅፀነ እሙ ወተበልዐ መንፈቀ ሥጋሃ። ፲፫ ወጸርሐ ሙሴ ኅበ እግዚአብሔር ወይቤ እግዚኦ ብቍዐኒ አሕይዋ። ፲፬ ወይቤሎ እግዚአብሔር ለሙሴ ሶበ አቡሃ ተፍአ ትፍአቶ ውስተ ገጻ እምኢኅፍረትኑ ሰቡዐ መዋዕለ ለትትገኀሥ አፍአ እምትዕይንት ሰቡዐ መዋዕለ ወእምዝ ትበውእ ውስተ ትዕይንት። ፲፭ ወተግኅሠት ማርያም አፍኣ እምትዕይንት ሰቡዐ መዋዕለ ወኢግዕዙ ሕዝብ እስከ ነጽሐት ማርያም። ፲፮ ወእምድኅረ ዝንቱ ግዕዙ ሕዝብ እምአሴሮት ውስተ ገዳም ዘፋራን።
				ምዕራፍ ፲፫።
፩ ወነበቦ እግዚአብሔር ለሙሴ ወይቤሎ ፈኑ እደወ ሰብአ ዐይን እለ ይሬእይዋ ለምድረ ከነአን ዘአነ እሁቦሙ ለደቂቀ እስራኤል ይኰንንዋ። ፪ አሐዱ አሐዱ ብእሲ እምነገዶሙ ወእምሕዘቢሆሙ ዘዘአብያተ አበዊሆሙ ትፌኑ ኵሎ ዐበይቶሙ ለደቂቀ እስራኤል። ፫ ወፈነዎሙ ሙሴ እምገዳም ዘፋራን በቃለ እግዚአብሔር ወእሉ ኵሎሙ እደው ዐበይቶሙ ለደቂቀ እስራኤል እሙንቱ። ፬ ወዝንቱ ውእቱ አስማቲሆሙ ዘእምነገደ ሮቤል ስሙ ወልደ ዝኩር። ፭ ወዘእምነገደ ስምዖን ሰፈጥ ወልደ ሱሪ። ፮ ወዘእምነገደ ይሁዳ ካሌብ ወልደ ዮፎኒ። ፯ ወዘእምነገደ ይሳኮር ኤጋል ወልደ ዮሴፍ። ፰ ወዘእምነገደ ኤፍሬም አውሴ ወልደ ነዌ። ፱ ወዘእምነገደ ብንያም ፈልጢ ወልደ ራፋው። ፲ ወዘእምነገደ ዛብሎን ጉድዩል ወልደ ሳዲ። ፲፩ ወዘእምነገደ ዛብሎን ጉድዩል ወልደ ሳዲ። ፲፩ ወዘእምነገደ ዮሴፍ ዘእምነገደ ደቂቀ ምናሴ ጋዲ ወልደ ሱሲ። ፲፪ ወዘእምነገደ ዳን አሚሔል ወልደ ገማሊ። ፲፫ ወዘእምነገደ አሴር ሳቱር ወልደ ሚካኤል። ፲፬ ወዘእምነገደ ንፍታሌም ናቤ ወልደ ያቢ። ፲፭ ወዘእምነገደ ጋድ ጉድያል ወልደ ማኪ። ፲፮ ዝንቱ ውእቱ አስማቲሆሙ ለእደው እለ ፈነወ ሙሴ ከመ ይርአይዋ ለይእቲ ምድር። ፲፯ ወሰመዮ ሙሴ ለአውሴ ወልደ ነዌ ኢያሱ። ፲፰ ወፈነዎሙ ሙሴ ከመ ይርአይዋ ለይእቲ ምድረ ከነአን፥ ወይቤሎሙ ሑሩ ውስተ ውእቱ ገዳም ወእምዝ ተዐርጉ ውስተ ደብር። ፲፱ ወርእይዋ ለይእቲ ምድር እንተ ከመ እፎ ይእቲ ወሕዝብኒ እለ ይነብሩ ውስቴታ እመ ጽኑዓን እሙንቱ ወእመ ድኩማን ወእመ ውሑዳን ወእመ ብዙኅን እሙንቱ። ፳ ወእንተ ከመ እፎ ይእቲ ምድራ እንተ ውስቴታ ይነብሩ እሙንቱ እመ ሠናይት ይእቲ ወእመ እኪት ወዘከመ እፎ ውእቶን አህጉሪሆሙ እለ ውስቴቶን ይነብሩ እሙንቱ ወለእመ ቦቶን ቅጽር ወለእመ አልቦ። ፳፩ ወእንተ ከመ እፎ ይእቲ ምድራ ለእመ ጥልልት ይእቲ ወለእመ ይብስት፥ ለእመ ቦ ውስቴታ አእዋም ወለእመ አልቦ ወርእየክሙ ንሥኡ እምፍሬሃ መዋዕሊሁ መዋዕለ ማእረር ዘእንበለ ይቅሥሙ ወይነ። ፳፪ ወሖሩ ወርእይዋ  ለይእቲ ምድር እምገዳም ዘፂን እስከ ሮብአ እንዘ የሐውሩ ለኤማት። ፳፫ ወዕርጉ እንተ አዜብ ወበጽሑ እስከ ኬሮብን ወህየ ውእቱ አኪሚ ወሴሲ ወተላሚ ትውልዱ ለኤናቅ ወኬብሮንሂ እንተ በሰብዐቱ ዓመት ተነድቀ እምቅድመ ሀገረ ጣኒ ዘግብጽ። ፳፬ ወበስሑ እስከ ቈላተ አጽቅ ወርእይዋ ወገመዱ እምህየ ሐገረ ወይን ወውስቴቱ አሐዱ አስካል ወፆርዎ በምዝላል ወእምሮማንሂ ወእምበለስሂ። ፳፭ ወሰመይዎ ለውእቱ መካን ቈላ ሐረግ በእንተ ሐረግ ዘገመዱ እምህየ ደቂቅ እስራኤል። ፳፮ ወገብኡ እምህየ ርእዮሙ ይእተ ምድረ ወአርባዓ ጽባሕ። ፳፯ ወሐዊሮሙ በጽሑ ኅበ ሙሴ ወአሮን ወኅበ ኵሉ ተዓይኒሆሙ ለደቂቀ እስራኤል ውስተ ገዳም ዘፋራን ዘቃዴስ ወነገርዎሙ ዜናሁሙ ለኵሉ ተዓይኒሆሙ ወአርአይዎሙ ፍሬሃ ለይእቲ ምድር። ፳፰ ወነገርዎሙ ወይቤሉ በሳሕነ ውስተ ይእቲ ምድር ኅበ ፈነውከነ ምድር እንተ ትውሕዘ ሐሊበ ወመዓረ ወናሁ ፍሬሃ። ፳፱ ወሕዝብኒ እለ ይነብሩ ውስቴታ ለይእቲ ምድር ጽኑዓን ወአህጉሪሆሙኒ ጽኑዓት ጥቀ ወዓበይት ወቦሙ ቅጽር፥ ወትውልዶሂ ለኤናቅ ርኢነ በህየ። ፴ ወዐማሌቅ ኅዱራን ውስተ ምድር እንተ መንገለ አዜብ ወኬጤዎን ወአሞሬዎን ወኤዌዎን ወኢያቡሴዎን ኅዱራን ውስተ አድባሪሃ ወከነአን ኅዱራን መንገለ ባሕር ወመንገለ ፈለገ ዮርዳኖስ። ፴፩ ወአዘዘ ካሌብ ያርምሙ ሕዝብ በኅበ ሙሴ ወይቤ አልቦ አላ ዐሪገ ነዐርግ ወንወርሳ እስመ ክሂለ ንክህሎሙ። ፴፪ ወይቤሉ እልክቱ እደው እለ ዐርጉ ምስሌሁ ኢነዐርግ እስመ ኢንክል ዐሪገ ኅበ እሙንቱ ሕዝብ እስመ ይጸንዑ እምኔነ ፈድፋደ። ፴፫ ወግርምተ ረሰይዋ ለይእቲ ምድር እንተ ርእይዋ በኀበ ደቂቀ እስራኤል እንዘ ይብሉ፥ ምድር እንተ ሖርነ ከመ ንርአያ ምድር ይእቲ እንተ ተዐቅቦሙ ለእለ ይነብሩ ውስቴታ፥ ወኵሉ ሕዝብ ዘሀለዉ ውስቴታ ዘርኢነ እደው እሙንቱ እለ ፈድፋደ ኑኆሙ፤ ፴፬ ወርኢነ በህየ እለ ያርብሕ ወኮነ ቅድሜሆሙ ከመ አናብጥ እለ ከማሆሙኒ ቅድሜሆሙ።
				ምዕራፍ ፲፬።
፩ ወኅብሩ ኵሉ ተዓይን ወጸርሑ በዓቢይ ቃል ወበከዩ ሕዝብ ኵላ ሌሊተ። ፪ ወአንጐርጐሩ ላዕለ ሙሴ ወላዕለ አሮን ኵሎሙ ደቂቀ እስራኤል ወይቤልዎሙ ኵሉ ትዕይንት እምኅየሰነ ሶበ ሞትነ በምድረ ግብጽ እምንሙት በዝንቱ ገዳም። ፫ ዕልምንት ይወስደነ እግዚአብሔር ውስተ ይእቲ ምድር ከመ ንደቅ በውስተ ቀትል፥ ወአንስትያነኒ ወደቂቀነኒ ይከውኑ ሕብልያ ወይእዜኒ ይኄይሰነ ንግባእ ውስተ ብሔረ ግብጽ። ፬ ወተባሀሉ በበይናቲሆሙ ሀቡናንግሥ ለነ ንጉሠ ወንግባእ ውስተ ብሔረ ግብጽ። ፭ ወወደቁ ሙሴ ወአሮን በገጾሙ ቅድመ ኵሉ ተዓይኒሆሙ ለደቂቀ እስራኤል። ፮ ወኢያሱ ወልደ ነዌ፥ ወካሌብ ወልደ ዮፎኒ እለ እምኔሆሙ ለእለ ርእይዋ ለይእቲ ምድር ሠጠጡ አልባሲሆሙ። ፯ ወይቤልዎሙ ለኵሉ ተዓይኒሆሙ ለደቂቀ እስራኤል ምድርሰ እንተ ርኢነ ሠናይት ጥቀ ወፈድፋደ። ፰ ወለእመሰ እግዚአብሔር ኀረየነ ከመ ያብአነ ውስተ ይእቲ ምድር ይሁበነ ለነ ይእተ ምድረ እንተ ትውኅዝ ሐሊበ ወመዓረ። ፱ ወባሕቱ አንትሙ ኢትኩኑ ከሐድያነ እግዚአብሔር ወኢትፍርህዎሙ አንትሙ ለሕዝባ ለይእቲ ምድር እምሰ ንሕነ ናጠፍኦሙ እስመ ኀለፈ መዋዕሊሆሙ እስመ እግዚአብሔር ሀሎ ምስሌነ ኢትፍርህዎሙ። ፲ ወይቤሉ ኵሉ ተዓይን ከመ ይውግርዎሙ በእብን ወአስተርአየ ስብሐተ እግዚአብሔር በደመና ኅበ ደብተራ ዘመርጡል ለኵሉ ደቂቀ እስራኤል። ፲፩ ወይቤሎ እግዚአብሔር ለሙሴ እስከ ማእዜኑ ይዌህኩኒ እሉ ሕዝብ ወእስከ ማእዜኑ ኢየአምኑኒ በኵሉ ተአምርየ ዘገበርኩ ሎሙ። ፲፪ እቅተሎሙኑ በሞት ወአጥፍኦሙ ወእሬስየከ ለከ ወለቤተ አቡከ ውስተ ሕዝብ ዐቢይ ዘይበዝኅ እምእሉ ፈድፋደ። ፲፫ ወይቤሎ ሙሴ ለእግዚአብሔር ይሰምዑ ግብጽ እለ እምኔሆሙ አውፃእኮሙ ለእሉ ሕዝብ በኅይልከ። ፲፬ ወይሰምዑ ኵሎሙ እለ ይነብሩ ውስቴታ ለይእቲ ምድር ከመ አንተ እግዚአብሔር ሀለውከ ውስተ እሉ ሕዝብ ወአንተሰ እግዚኦ ታስተርኢ ሎሙ ከመ ዘዐይነ በዐይን ይትረአይ ወደምናከ ቆመት መልዕልቴሆሙ ወበዐምደ ደመና አንተ ሖርከ ቅድሜሆሙ መዓልተ ወበአምደ እሳት ሌሊተ። ፲፭ ወለእመ ቀጥቀጥካሆሙ  ለእሉ ሕዝብ ከመ ዘአሐዱ ብእሲ ይብሉ አሕዛብ እለ ይሰምዑ ስመከ። ፲፮ እስመ ስእነ እግዚአብሔር አብኦቶሙ ውስተ ምድር ዘመሐለ ሎሙ ቀተሎሙ በውስተ ገዳም። ፲፯ ወይእዜኒ ይትለዐል ኀይልከ እግዚኦ በከመ ትቤ እንዘ ትብል። ፲፰ እግዚአብሔር ርኁቀ መዓት ወብዙኅ ምሕረት ወጻድቅ ዘየኅድግ ዐመፃ ወኅጢአተ ወጌጋየ ወአንጽሖኒ ኢያነጽሖ ለመአብስ ወይኄልቍ ኅጣይአ ወላዲ ላዕለ ውሉድ እስከ ሣልስ ወራብዕ ትውልድ። ፲፱ ኅድግ ሎሙ ኀጣውኢሆሙ ለእሉ ሕዝብ በከመ ዕበየ ምሕረትከ ወበከመ መሐሬ ኮንከ ሎሙ እምብሔረ ግብጽ እስከ ይእዜ። ፳ ወይቤሎ እግዚአብሔር ለሙሴ፥ ናሁ መሐርክዎሙ በከመ ትቤ። ፳፩ አላ ሕያው አነ ወሕያው ስምየ ወይምላእ ስብሐቲሁ ለእግዚአብሔር ኵሎ ምድረ። ፳፪ ኵሎሙ እደው እለ ርእይዎ ለስብሐትየ ወለተአምርየ ዘገበርኩ በብሔረ ግብጽ ወበገዳም ወእምዝ አመሩኒ ናሁ ዓሥር ዝንቱ ወኢሰምዑ ቃልየ። ፳፫ ከመ ኢይሬእይዋ ለይእቲ ምድር እንተ መሐልኩ ለአበዊሆምሙ ዘእንበለ ለውሉዶሙ እለ ሀለዉ ምስሌየ ዝየ ኵሎሙ እለ ኢየአምሩ ሠናይተ ወእኪተ ኵሉ ንኡሰ ዘአልቦ ዘያምር ሎሙ እሁባ ለይእቲ ምድር ወኵሎሙ እለ ወሀኩኒ ኢይሬእይዋ። ፳፬ ወለቍልዔየ ባሕቱ ካሌብ እስመ ኮነ ካልእ መንፈስ ላዕሌሁ ወተለወኒ አበውኦ ውስተ ይአቲ ምድር እንተ ውስቴታ ቦአ ህየ ወዘርኡ ይወርሳ። ፳፭ ወአማሌቅ ወከነአን ኅዱራን ውስተ ቈላተ አውርዮ ወአንትሙሰ ገዐዙ ወግብኡ ውስተ ገዳም ዘፍኖተ ባሕረ ኤርትራ። ፳፮ ወይቤሎሙ እግዚአብሔር ለሙሴ ወለአሮን እንዘ ይብል። ፳፯ እስከ ማእዜኑ እሰምዕ ነጐርጓሮሙ ለእለኡ ትዕይንት ዘያንጐረጕሩ እሙንቱ አኮ ላዕሌክሙ አላ ላዕሌየ። ፳፰ በሎሙ ሕያው አነ ይቤ እግዚአብሔር እመ አኮ ዳእሙ በከመ ነበብክሙ ውስተ ዕዝንየ ከማሁ እገብረክሙ ውስተ ዝንቱ ገዳም። ፳፱ ወይወድቁ አብድንቲክሙ ወኵልክሙ እለ ተፈቀድክሙ ወእለ ተኈለቅሙ ዘእምዕሥራ ዓም ወላዕሉ ኵልክሙ እለ አንጐርጐርክሙ ላዕሌየ። ፴ ከመ ኢትበውእዋ ለይእቲ ምድር ዘሰፋሕኩ እዴየ ከመ አንብርክሙ ውስቴታ ዘእንበለ ካሌብ ወልደ ይፎኒው ኢያሱ ወልደ ነዌ። ፴፩ ወለደቂቅኒ እለ ትብልዎሙ ሕዝብልያ ይከውኑ አነ አበውኦሙ ውስተ ይእቲ ምድር ወይወርስዋ ለይእቲ ምድር እንተ አንትሙ ርኅቅሙ እምኔሃ። ፴፪ ወይወድቁ አብድንቲክሙ ውስተ ዝንቱ ገዳም ወይትረዐዩ ደቂቅክሙ አርባዓ ዓመ ውስተ ዝንቱ ገዳም። ፴፫ በከመ ኈላቌሆሙ ለእልክቱመዋዕል እለ ቦሙ ርእይዋ ለይእቲ ምድር አርባዓ ዕለተ፥ እምአርባዓ አሐቲ ዕለት መዓት ትከውን ብክሙ በእንተ ኅጢአትክሙ ወይኩንክሙ አርባዓ ዓመ፥ ወተአምሩ እንከ መንሱተ መዐትየ።  ፴፬ እስመ አነ እግዚአብሔር ዘነበብኩ ከመዝ እገብራ ለዛቲ ትዕይንት እኪት እንተ ኅብረት ላዕሌየ በዝንቱ ገዳም ለይጥፍኡ ወበህየ ለይሙት። ፴፭ ወእልክቱኒ እደው ዘፈነዎሙ ሙሴ ከመ ይርአይዋ ዘፈነዎሙ ሙሴ ከመ ይርአይዋ ለይእቲ ምድር አመ ገብኡ ወአንጐርጐሩ በእንቲአሃ ኀብ ኵሉ ተዓይን ወአውጽኡ ነገረ እኩየ በእንተ ይእቲ ምድር። ፴፮ ይመውቱ ውእቶሙ እደወ እለ ይብልዋ ለይእቲ ምድር እኪት ወምድረሰ ሠናይት ይእቲ በቅድመ እግዚአብሔር። ፴፯ ወኢያሱ ወልደ ነዌ ወካሌብ ወልደ ዮፎኒ የሐይዉ እምኔሆሙ ለውእቶሙ እደው እለ ሖሩ ይርአይዋ ለይእቲ ምድር። ፴፰ ወነገሮሙ ሙሴ ዘንተ ነገረ ለደቂቀ እስራኤል ወላሀዉ ሕዝብ ጥቀ። ፴፱ ወጌሡ በጽባሕ ወዐርጉ ውስተ ርእሰ ደብር ወይቤሉ፥ ናሁ ንሕነ ነዐርግ ውስተ ውእቱ መካን ዘይቤለነ እግዚአብሔር እስመ አበስነ በእንቲአሁ። ፵ ወይቤሎሙ ሙሴ ለምንት ትትዓደዉ ቃለ እግዚአብሔር ኢኮነ ሠናየ ለክሙ ከመዝ። ፵፩ ኢትዕርጉ አንትሙ እስመ ኢሀለወ እግዚአብሔር ምስሌክሙ ወትወድቁ ቅድመ ፀርክሙ። ፵፪ እስመ አማሌቅ ወከነአን ሀለዉ ህየ ቅድሜክሙ ወትወድቁ በሐፂን እንበይነ ዘተመየጥክሙ ወክሕድክምዎ ለእግዚአብሔር ወኢሀለወ እግዚአብሔር ምስሌክሙ። ፵፫ ወተኀይሎሙ ዐርጉ ውስተ ርእሰ ደብር ወታቦተ ሕጉሰ ለእግዚአብሔር ወሙሴኒ ኢተሐውሱ እማእከለ ትዕይንት። ፵፬ ወወረዱ አማሌቅ ወከነአን እለ ይነብሩ ውስተ ይእቲ ደብር ወሰደድዎሙ እስከ ኤርሚ ወገብኡ ውስተ ትዕይንት። 
				ምዕራፍ ፲፭።
፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ አመ ቦእክሙ ውስተ ይእቲ ምድር እንተ ውስቴታ ትነብሩ ዘአነ እሁበክሙ። ፪ ወትገብሩ ፍሬ ለእግዚአብሔር ቍርባነ አው መሥዋዕተ ወታዐብዩ ብፅዓተ እመኒ ዘበፈቃድክሙ ወእመኒ በበዓላቲክሙ ትገብሩ ለእመዓዛ ሠናይ ለእግዚአብሔር እመኒ እምአልሕምት ወእመኒ እምአባግዕ። ፫ ወያመጽእ ዘያበውእ ቍርባኖ ለእግዚአብሔር መሥዋዕተ ሥንዳሌ ዓሥራተ እዴሃ ለመስፈርተ ኢፍ ዘልውስ በቅብዕ በራብዕተ እዴሃ ለመስፈርተ ኢን። ፬ ወወይነ ለሞጻሕት ራብዕተ እዴሃ ለመስፈርተ ኢን ይገብር ዲበ ቍርባን ወእመኒ ዲበ መሥዋዕት፥ ለአሐዱ ማሕስአ በግዕ ይግበር ዘመጠነዝ ቍርባነ ለመዐዛ ሠናይ ለእግዚአብሔር። ፭ ወለበግዕኒ ሶበ ትገብርዎ ቍርባነ አው መሥዋዕተ ትገብር መሥዋዕተ ሥንዳሌ ክልኤተ ዓሥራተ ዘግቡር በቅብዕ በሣልስተ እዴሃ ለመስፈተ ኢን። ፮ ወወይነ ለሞጻሕተ ሣልስተ እዴሃ ለመስፈርተ ኢን ታብውእ ለመዐዛ ሠናይ ለእግዚአብሔር። ፯ ወለእመሰ እምውስተ አልሕምት ገበርክሙ ቍርባነ አው መሥዋዕተ አው አዕበይክሙ ብፅዓተ መድኃኒትክሙ ለእግዚአብሔር። ፰ ወታመጽእ ላዕለ ውእቱ ላሕም መሥዋዕተ ሥንዳሌ ሠለስተ ዓሥራተ ዘልውስ በቅብዕ በመንፈቃ ለመስፈርተ ኢን። ፱ ወወይነ ለሞጻሕት መንፈቃ ለመስፈርተ ኢን ቍርባነ ለመዐዛ ሠናይ ለእግዚአብሔር። ፲ ከማሁ ትገብር ለአሐዱ ላሕም አው ለአሐዱ በግዕ አው ለአሐዱ ማሕስአ በግዕ እምአባግዕ ወእመኒ እምአጣሊ። ፲፩ በኍላቌሆሙ ለእለ ገበርክሙ ከመዝ ትገብሩ ለለአሐዱ አሐዱ በአምጣነ ኁላቌሆሙ። ፲፪ ኵሉ ዘእምፍጥረቱ ከመዝ ይገብር ወከመዝ ያበውእ ቍርባኖ ለመዓዛ ሠናይ ለእግዚአብሔር። ፲፫ ወለእመሰ ግዩር ዘኮነ ውስቴትክሙ ወፈለሰ ውስተ ምድርክሙ ወእመኒ ዘኮነ ውስተ ሙላዲክሙ ይግበር ቍርባነ ለመዐዛ ሠናይ ለእግዚአብሔር በከመ ትገብሩ አንትሙ። ፲፬ አሐዱ ውእቱ ሕጉ ለክሙ ወለግዩራን እለ ሀለዉ ውስቴትክሙ ሕገ ዘለዓለም በመዋዕሊክሙ ይኩንክሙ በከመ ትገብሩ አንትሙ ከማሁ ይገብሩ ግዩራን ቅድመ እግዚአብሔር። ፲፭ አሐዱ ውእቱ ሕጉ ወአሐዱ ኵነኔሁ ለክሙ ወለግዩር ዘሀለወ ውስቴትክሙ። ፲፮ ወነበቦ እግዚአብሔር ለሙሴ ወይቤሎ ንግሮሙም ለደቂቀ እስራኤል ወበሎሙ። ፲፯ አመ ትበውኡ ውስተ ይእቲ ምድር ዘአነ እወስድክሙ ህየ። ፲፰ ወኦበ በላዕክሙ እምእክላ ለይእቲ ምድር ትፈልጡ መባአ ፍሉጠ ለእግዚአብሐኢር እምቀዳሜ ሐሪጽክሙ። ፲፱ ኅብስተ መባአ ትፈልጡ ሎቱ ከመ መባእ ዘእምውስተ ዐውደ እክል ከማሁ ትፈልጡ ሎቱ እምውስተ ቀዳሜ ሐሪጽክሙ ወትሁቡ ለእግዚአብሔር መባአ በመዋዕሊክሙ። ፳ ወለእመ አበስኩ ወአበይክሙ ወኢገበርክሙ ዘንተ ኵሎ ትእዛዘ ዘይቤሎ እግዚአብሔር ለሙሴ። ፳፩ በከመ አዘዘክሙ እግዚአብሔር በእደ ሙሴ እምአመ አዘዘክሙ እግዚአብሔር ወእምቅድሜሁ በመዋዕሊክሙ። ፳፪ ወለእመ ቦ ዘኢተዐውቆሙ ውስተ አዕይንቲሆሙ ለትዕይንት ወትገብር ኵላ ይእቲ ትዕይንት አሐደ ላሕመ እምአልሕምት ንጹሐ ለመሥዋዕት ወለመዐዛ ሠናይ ለእግዚአብሔር። ፳፫ ወመሥዋዕቱኒ ለዝንቱ ወሞጻሕቱሂ በከመ ሕጉ ወአሐዱ ሐርጌ እምአጣሊ በእንተ ኅጢአት። ፳፬ ወያስተሠሪ ካህን በእንተ ኵሉ ተዓይኒሆሙ ለደቂቀ እስራኤል ወይትኀደግ ሎሙ እስመ በኢያእምሮ ውእቱ ወእሙንቱሂ ያመጽኡ ቍርባኖሙ ወመሥዋዕቶሙ ለእግዚአብሔር በእንተ ኅጢአቶሙ ለእግዚአብሔር በእንተ ኅጢአቶሙ ቅድመ እግዚአብሔር ወበእንተ ኢያእምሮቶሙ። ፳፭ ወይትኀደግ ለኵሉ ትዕይንቶሙ ለደቂቀ እስራኤል ወለግዩርኒ ዘይመጽእ ኅቤክሙ እስመ ለኵሉ ሕዝብ በኢያእምሮ ኮነ። ፳፮ ወለእመሰ አሐዱ ብእሲ አበሰ በኢያእምሮ ያመጽእ አሐተ ጠሊተ እንተ ዓመት፥ በእንተ ኅጢአት። ፳፯ ወያስተሠሪ ካህን በእንተ ውእቱ ብእሲ እንተ በኢያእምሮ አበሰ ቅድመ እግዚአብሔር ወያስተሠሪ ካህን በእንቲአሁ። ፳፰ ዘእምፍጥረቱሂ ውስተ ደቂቀ እስራኤል ወለግዩራንሂ ዘሀለዉ ውስቴትክሙ አሐዱ ውእቱ ሕጉ ሎሙ ወለክሙ እምከመ በኢያእምሮ ገብሩ። ፳፱ ወብእሲ እንተ ገብረ በእዴሁ ትዕቢተ እመኒ እለ እምፍጥረቶሙ ወእመኒ እምግዩራኒሁ ለእግዚአብሔር ወአምዕዐ በዝንቱ ለይሠሮ ውእቱ ብእሲ እምሕዝቡ። ፴ እስመ ላዕለ ቃለ እግዚአብሔር አበሰ ወዐለወ ትእዛዞ ተቀጥቅጦ ለይትቀጥቀ ውእቱ ብእሲ ወኀጢአቱሂ ላዕሌሁ። ፴፩ ወሀለዉ ደቂቀ እስራኤል ውስተ ገዳም ወረከቡ ብእሴ እንዘ ይኤልድ ዕፀወ በዕለተ ሰንበት። ፴፪ ወአምጽእዎ እለ ረከብዎ ኅበ ምሱኤ ወአሮን ወኀበ ኵሉ ተዓይኒሆሙ ለደቂቀ እስራኤል። ፴፫ ወአውዐልዎ ውስተ ሙዓል እስመ አልቦ ዘኰነኑ ዘከመ ይሬስይዎ። ፴፬ ወነበቦ እግዚአብሔር ለሙሴ ወይቤሎ ሞተ ለይሙት ውእቱ ብእሲ ወይውግርዎ በእብን ኵሉ ትዕይንት። ፴፭ ወአውጽእዎ አፍኣ ኵሉ ተዓይን እምትዕይንት ወወገርዎ በከመ ይቤሎ እግዚአብሔር ለሙሴ። ፴፮ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ ይግበሩ ዘፈረ ውስተ ጽንፈ አልባሲሆሙ በመዋዕሊሆሙ፥ ወይደዩ ውስተ ዘፈረ ጽነፊሁ ደርከኖ ፍቱለ። ፴፯ ወይኩንክሙ ውስተ ዘፈሩ ወትሬእይዎ ወትዜክሩ ኵሎ ትእዛዞ ለእግዚአብሔር ወግበርዎን ወኢትትልዉ ድኅረ ሕሊናክሙ ወድኅረ አዕይንቲክሙ በዘቦቱ ትዜምዉ አንትሙ ድኅሬሆሙ። ፴፰ ከመ ትዝከሩ ወትግበሩ ኵሎ ትእዛዝየ ወትከውኑ ቅዱሳነ ለአምላክክሙ። ፴፱ ወአውጽእኩክሙ እምድረ ግብጽ ከመ እኩንክሙ አምላክ ወአነ እግዚአብሔር አምላክክሙ። 
				ምዕራፍ ፲፮።
፩ ወተናገረ ቆሬ ወልደ ይሰአር ወልደ ቀዓት፥ ወልደ ሌዊ ወዳታን ወአቤሮን ደቂቀ ኤልያብ ወአውናን ወልደ ፋሊቅ ወልደ ሮቤል። ፪ ወተቃወምዎ ቅድሜሁ ለሙሴ፥ ወእደውኒ እምደቂቀ እስራኤል ክልኤቱ ምእት ወኀምሳ ዐበይተ ተዓይን ኅሩያን በውስተ ምክር ወእደው ስሙያን። ፫ ወተንሥኡ ዲበ ሙሴ ወዲበ አሮን ወይቤልዎሙ ይኩንክሙ ለክሙ፥ እስመ ኵሉ ተዓይን ቅዱሳን ኵሎሙ ወእግዚአብሔር ሀለወ ውስቴቶሙ ወለምንት ትቀውሙ ዲበ ትዕይንቱ ለእግዚአብሔር። ፬ ወሶበ ሰምዐ ሙሴ ወድቀ በገጹ፥ ወይቤሎ ለቆሬ ወለኵሉ ትዕይንቱ ለይርአይ እግዚአብሔር ወያእምሮሙ ለእሊአሁ ወያስተጋብኦሙ ኅቤሁ ለቅዱሳኒሁ። ፭ ወከመዝ ግበሩ አንትሙ ወንሥኡ ለክሙ ማዐጥንተ ቆሬ ወኵሉ ትዕይንቱ። ፮ ወደዩ ውስቴቱ እሳተ ወደዩ ዲቤሁ ዕጣነ ቅድመ እግዚአብሔር ጌሠም ወይኩን ዝንቱ ብእሲ ኀኀረዮ እግዚአብሔር ቅዱሰ ይኩኖሙ ለደቂቀ ሌዊ። ፯ ወይቤሎ ሙሴ ለቆሬ ስምዑኒ ደቂቀ ሌዊ። ፰ ታስተንእስዎኑ አንትሙ ለዝንቱ ዘኀረየክሙ አምላከ እስራኤል እምትዕይንቶሙ ለደቂቀ እስራኤል ወአቅረበክሙ ኅቤሁ ከመ ትግበሩ ምግባረ ደብተራሁ ለእግዚአብሔር ወትቁሙ ቅድመ ትዕይንት ወትትለአክዎ። ፱ ወአቅረበከ ለከ ወለአኅዊከ ደቂቀ ሌዊ ምስሌከ ወትፈቅዱ ትኩኑ ካህናተ። ፲ ወበእንተ ዝንቱ አንተኒ ወኵሉ ትዕይንትከ እንተ አንገለገት ላዕለ እግዚአብሔር ወአሮን፥ ምእት ውእቱ ከመ ታንጐርጕሩ ላዕሌሁ። ፲፩ ወለአከ ሙሴ ይጸውዕዎሙ ለዳታን ወለአቤሮን ደቂቀ ኤልያብ ወይቤሉ ኢንመጽእ። ፲፪ ታስተንእስኑ ዘንተ ዘአባእከነ ውስተ ምድር እንተ ታውኅዝ ሐሊበ ወመዓረ ዘቀተልከነ ውስተ ገዳም ከመ ትትመልአክ ላእሌነ። ፲፫ መልአክኑ አንተሂ ካዐበ ውስተ ምድርኑ እንተ ትውኅዝ ሐሊበ ወመዓረ አባእከነ ዘንተ ዘወሀብከነ መክፈልተ ውስተ ገዳም፥ ወአዕፃደ ወይን አዕይንቲሆሙ ለእሉ እደው ታውጽእኑ ኢንመጽእ። ፲፬ ወአክበደ ሙዜ ተክዞ ጥቀ ወይቤሎ ለእግዚአብሔር ኢትነጽር መሥዋዕቶሙ አልቦ ዘነሣእኩ ወኢዘአሐዱ እምኔሆሙ ፈቲውየ፥ ወአልቦ ዘአሕሠምኩ ወኢላዕለ አሐዱ እምኔሆሙ። ፲፭ ወይቤሎ ሙሴ ለቆሬ፥ ቀድስ ትዕይንተከ ወኩኑ ድልዋነ ቅድመ እግዚአብሔር አንተ ወእሙንቱ ወአሮን ለጌሠም። ፲፮ ወይንሣእ አሐዱ አሐዱ ማዕጠንቶ ወይደይ ዕጣነ ወያብእ አሐዱ አሐዱ ማዕጠንቶ ቅድመ እግዚአብሔር። ፲፯ ወነሥአ አሐዱ አሐዱ ማዕጠንቶ ወወደዩ ውስቴቱ እሳተ ወወደዩ ውስቴቱ ዕጣነ፥ ወቆሙ ሙሴ ወአሮን ኅበ ኆኅተ ደብተራ ዘመርጡል። ፲፰ ወሮዶሙ ቆሬ ምስለ ኵሉ ትዕይንቱ ኅበ ኆኅተ ደብተራ ዘመርጡል ወአስተርአየ ስብሐተ እግዚአብሔር ለኵሉ ትዕይንት። ፲፱ ወነበቦሙ እግዚአብሔር ለሙሴ ወለአሮን ወይቤሎሙ ተገኅሡ እም ማእከሎሙ ለእሉ ትዕይንት ወአጠፍኦሙ በምፅር። ፳ ወወደቁ በገጾሙ ወይቤሉ እግዚኦ አምላኩ ለኵሉ ዘሥጋ ወለኵሉ ዘነፍስ ለእመ አሐዱ ብእሲ አበሰ ዲበ ኵሉኑ ትዕይንት ይከውን መዐተ እግዚአብሔር። ፳፩ ወነበቦ እግዚአብሔር ለሙሴ ወይቤሎ ንግሮሙ፥ ለትዕይንት ይትገኅሡ እምዐውደ ትዕይንተ ቆሬ። ፳፪ ወተንሥአ ሙሴ ወሖረ ኅበ ዳታን ወአቤሮን፥ ወሖሩ ምስሌሁ ኵሎሙ አእሩገ እስራኤል። ፳፫ ወእንገሮሙ ለትዕይንት ወይቤሎሙ ተገኀሡ እምዓውደ ተዓይኒሆሙ ለእሉ ሰብእ እኩያን፥ ወኢትግሥሡ ለእሉ ሰብእ እኩያን ወኢትግሥሡ እምኵሉ ዘዚአሆሙ ከመ ኢትትኀጐሉ በኵሉ ኀጣውኢሆሙ። ፳፬ ወትግኅሡ እምዐውደ ትዕይንተ ቆሬ ወወፅኡ ዳታን ወአቤሮን ወቆሙ ኀበ ኆኅተ ደብተራሆሙ፥ ወንዋዮሙኒ። ፳፭ ወይቤ ምሱኤ ዝንቱ ተአምሩ ከመ እግዚአብሔር ፈነወኒ ከመ እግዝበር ዘንተ ኵሎ ግብረ ከመ አኮ እምልብየ። ፳፮ ወከመ ኢይሙት ከመ ሞተ ሰብእ፥ ወከመ ኢኮነ መቅሠፍቶሙ ከመ መቅሠፍተ ሰብእ ለእሉ፥ አኮኑ እግዚአብሔር ፈነወኒ ከመ እግበር። ፳፯ እንበለ በተርኅዎተ ምድር ዘያርኢ እግዚአብሔር ወታበቁ ምድር አፉሃ ወትውኅጦሙ ሎሙ ወለአብያቲሆሙ ወለደባትሪሆሙኒ ወለኵሉ ዘዚአሆሙ። ፳፰ ወይወርዱ ሕያዋኒሆሙ ውስተ ሲኦል፥ ወየአምሩ ከመ አምፅዕዎ እሉ ሰብእ ለእግዚአብሔር። ፳፱ ወሶበ አኅለቀ ተናግሮ ዘንተ ኵሎ ነገረ ተሠጥቀት ምድር በታሕተ እገሪሆሙ። ፴ ወተርኅወት ምድር ወውኅጠቶሙ ሎሙ ወለአብያቲሆሙ ወለኵሉ ሰብእ እለ ሀለዉ ምስሌሆሙ ወልቆሬሂ ወለአንስትያሆሙ። ፴፩ ወወረዱ እሙንቱ ወኵሉ ዘዚአሆሙ ሕያዋኒሆሙ ውስተ ሲኦል፥ ወከደነቶሙ ምድር ወተኀጕሉ እማእከለ ትዕይንት። ፴፪ ወኵሉ ትዕይንተ እስራኤል እለ ዐውዶሙ ጐዩ እምቃሎሙ እንዘ ይብሉ ከመ ኢተኅጠነ ለነሂ ምድር። ፴፫ ወወፅአት እሳት እምኅበ እግዚአብሐኢር ወበልዐቶሙ ለእልክቱ ክልኤቱ ምእት ወኀምሳ እደው እለ አብኡ ዕጣነ። ፴፬ ወይቤሎሙ እግዚአብሔር ለሙሴ ወለአልአዛር ወልደ አሮን ካህን አሰስሉ ማዕጠንታተ ዘብርት እማእከሎሙ ለእለ ውዕዩ። ፴፭ ወዘንተ እሳተ ዘእምባዕድ ዝርዉ ከሓ እስመ ተቀደሱ ማዕጠንታቲሆሙ ለእሉ ኃጥአን በነፍሶሙ። ፴፮ ወግበሮሙ ሰሌዳተ ዘዝብጦ ወይኩኑ ለምግባረ ምሥዋዕ እስመ ቦኡ ቅድመ እግዚአብሔር ወተቀደሱ ወኮኑ ተአምረ ለደቂቀ እስራኤል። ፴፯ ወነሥአ አልአዛር ወልደ አሮን ካህን እሎንተ ማዕጠንታተ ዘብርት ኵሎ ዘአብኡ እለ ውዕዩ ወረሰዮሙ ለምግባረ ምሥዋዕ። ፴፰ ተዝካረ ለደቂቀ እስራኤል ከመ አልቦ ዘይበውእ እምባዕድ ዘመድ ዘኢኮነ እምዘርአ አሮን ከመ ይደይ ዕጣነ ቅድመ እግዚአብሔር ወከመ ኢይኩኑ ከመ ቆሮእ ወከመ ተቃውሞቱ በከመ ነበበ እግዚአብሔር በእደ ሙሴ። ፴፱ ወበሣኒታ አንጐርጐሩ ደቂቀ እስራኤል ዲበ ሙሴ ወዲበ አሮን፥ ወይቤልዎሙ አንትሙ ቀተልክምዎሙ ለሕዝበ እግዚአብሔር። ፵ ወኮነ ሶበ ተጋብኡ ትዕይንት ላዕለ ሙሴ ወአሮን ወሮድዎሙ ኅበ ኆኅተ ደብተራ ዘመርጡል ወበጊዜሃ ከደና ደመና ወአስተርአየ ስብሐተ እግዚአብሔር። ፵፩ ወቦኡ ሙሴ ወአሮን እንተ ግኅበ ገጸ ደብተራ ዘመርጡል። ፵፪ ወነበቦሙ እግዚአብሔር ለሙሴ ወለአሮን ወይቤሎሙ ተገኀሡ እማእከላ ለዛቲ ትዕይንት ወአጠፍኦሙ በምዕር ወወድቁ በገጾሙ ሙሴ ወአሮን። ፵፫ ወይቤሎ ሙሴ ለአሮን ንሣእ ማዕጠንተ ወደይ ውስቴቱ እሳተ እምሥዋዕ፥ ወደይ ላዕሌሁ ዕጣነ ወሰድ ፍጡነ ውስተ ትዕይንት፥ ወአስተሥሪ በእንቲአሆሙ፥ እስመ ወድአ ወፅአ መንሱት እምቅድመ እግዚአብሔር ወአኀዘ ያፍጥኦሙ ለሕዝብ። ፵፬ ወነሥአ አሮን በከመ ይቤሎ ሙሴ ወሮጸ ፍጡነ ውስተ ትዕይንት፥ ወበጽሐ ወቦአ ብድብድ ውስተ ሕዝብ ወወደየ አሮን ዕጣነ ውስተ ማዕጠንት ወአስተሥረየ በእንተ ሕዝብ። ፵፭ ወቆመ ማእከለ ምውታን ወማእከለ ሕያዋን ወኀደገ ብድብድ። ፵፮ ወኮኑ እለ ሞቱ በብድብድ እልፍ ወአርባዓ ምእት ወሰብዐቱ ምእት ዘእንበለ እለ ሞቱ ምስለ ቆሬ። ፵፯ ወገብአ አሮን ኅበ ሙሴ ወኅበ ደብተራ ዘመርጡል።
				ምዕራፍ ፲፯።
፩ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወንሣእ በኅቤሆሙ በትረ ለለአብያተ አበዊሆሙ እምኅበ ኵሉ መላእክቲሆሙ ዘዘአብያተ አበዊሆሙ ዐሠርተ ወክልኤተ አብትረ ወለለአሐዱ ጸሐፍ ስሞ ውስተ በትሩ። ፪ ወጸሐፍ ስሞ ለአሮን ውስተ በትረ ሌዊ እስመ ለለሕዝበ ቤተ አበዊሆሙ አሐተ በትረ ይሁቡ። ፫ ወታነብሮን ውስተ ደበራ ዘመርጡል ቅመ ታቦት በዘቦቱ አስተርኢ ለከ በህየ። ፬ ወለዝክቱ ብእሲ ዘአነ ኀረይክዎ ትሠርፅ በትሩ ወአሴስል እምኔከ ነጐርጓሮሙ ለደቂቀ እስራኤል ኵሎ ዘያንጐረጕሩ እሙንቱ በላዕሌክሙ። ፭ ወነገሮሙ ሙሴ ለደቂቀ እስራኤል ወወሀብዎ ኵሎሙ መላእክቲሆሙ በትረ ለለአሐዱ መልአክ። ፮ ወለለመልአክ በትር ዘዘአብያተ አበዊሆሙ ዐሠርቱ ወክልኤቱ አብትር ወበትረ አሮንሂ ማእከለ አብትሪሆሙ። ፯ ወአንበሮን ሙሴ ለውእቶን አብትር ቅድመ እግዚአብሔር ውስተ ደብተራ ዘመርጡል። ፰ ወኮነ በሳኒታ ቦኡ ወአሮን ውስተ ደብተራ ዘመርጡል ወናሁ ሠረፀት በትረ አሮን እንተ ቤተ ሌዊ ወአውጽአት ቈጽለ ወጸገየት ጽጌ ወፈረየት ከርካዐ። ፱ ወአውጽኦን ሙሴ ለኵሎን አብሪሆሙ እምቅድመ እግዚአብሔር ኅበ ኵሎሙ ደቂቀ እስራኤል ወርእዩ ወነሥአ አሐዱ አሐዱ በትሮ። ፲ ወነበቦ እግዚአብሔር ለሙሴ ወይቤሎ፥ አንብር በትሮ ለአሮን ቅድመ መርጡል ከመ ትትዐቀብ ለትእምርት ለደቂቆሙ ለእለ አልቦሙ ትእምርት ወምስማዐት ወይትኀደግ ነጐርጓሮሙ እምላዕሌየ ከመ ኢይሙቱ። ፲፩ ወገብሩ ሙሴ ወአሮን ኵሎ ዘአዘዞ እግዚአብሔር ለሙሴ። ፲፪ ወይቤልዎ ደቂቀ እስራኤል ለሙሴ ናሁ ተወዳእነ ወንትኃጐል እንዘ ነኃልቅ። ፲፫ እስመ ኵሉ ዘገሠሠ ደብተራሁ ለእግዚአብሔር ይመውት ለተገምሮኑ እስከ ንመውት። 						ምዕራፍ ፲፰።
፩ ወነበቦ እግዚአብሔር ለአሮን ወይቤሎ፥ አንተ ወደቂቅከ ወቤተ አቡከ ምስሌከ ትነሥኡ ኅጣይአ ክህነትክሙ። ፪ ወአኅዊከኒ ደቂቀ ሌዊ ሕዝበ አቡከ አስተጋብእ ኅቤከ ወይትወሰኩ ለከ ወይትለአኩከ ወአንተ ወደቅቅከ ምስሌከ ላዕለ ደብተራ ዘመርጡል። ፫ ወይዕቀቡ ሕገከ ወሕጋ ለደብተራ ባሕቱ ኅበ ንዋይ ዘቅድሳት ወኅበ ምሥዋዕ ኢይባኡ ወኢይሙቱ እሙንቱሂ ወአንትሙሂ። ፬ ወይትወሰኩ ኅቤከ ወይዕቀቡ ሕጋ ለደብተራ ዘመርጡል በኵሉ ግብራ ወዘእምነ ባዕድ ኢይባእ ኅቤከ። ፭ ወተዐቀቡ ሕገ መቅደስ ወሕገ ምሥዋዕ ወኢይምጻእ እንከ መንሱት ላዕለ ደቂቀ እስራኤል። ፮ ወአነ ነሣእክዎሙ ለአኅዊከ ሌዋውያን እማከሎሙ ለደቂቀ እስራኤል ሀብተ ተውህቡ ለእግዚአብሔር ከመ ይግበሩ ግብራ ለደብተራ መርጡል። ፯ ወአንተ ወደቂቅከ ምስሌከ ዕቀቡ ክህነተከሙ በከመ ኵሉ ሕጉ ለምሥዋዕ ወዘውስጥ እምነ መንጦላዕት፥ ወግበሩ ግብረ ሀብታ ለክህነትክሙ ወዘእምባዕድ ዘመድ ዘቦአ ለይሙት። ፰ ወይቤሎ እግዚአብሔር ለአሮን፥ ናሁ አነሂ ወሀብኩክሙ ትዕቀቡ ዘያቀድሙ አብኦ እምኵሉ ዘይትቄደሱ እምደቂቀ እስራኤል ለከ ወሀብኩከ እስከ ትረስዕ ወእምድኅሬከ ለደቂቅከ ሕግ ዘለዓለም። ፱ ወዝንቱ ይኩንክሙ ለክሙ እምዘይትቄደስ ለቅዱሳን ወእምዘምሥዋዕ እምኵሉ ቍርባኖሙ ወእምኵሉ መሥዋዕቶሙ ወእምኵሉ ዘንስሐሆሙ ወእምኵሉ ዘኅጣይኢሆሙ ኵሉ ዘያመጽኡ ሊተ እምኵሉ ዘቅዱሳን ለከ ወለደቂቅከ ውእቱ። ፲ በቅዱሳን ብልዕዎ ወኵሉ ተባዕት ለይብልዖ ወኵሉ ተባዕት ለይብልዖ እስመ ቅዱስ ውእቱ ለከ። ፲፩ ወዝንቱ ይኩንክሙ ለክሙ እምቀዳሜ ሀብቶሙ ወእምኵሉ ዘያበውኡ ደቂቀ እስራኤል ለከ፥ ወሀብኩከ ወለደቂቅከ ወለአዋልዲከሂ ምስሌከ ሕግ ዘለዓለም ኵሉ ዘንጹሕ በውስተ ቤትከ ለይብልዖ። ፲፪ ኵሎ ቀዳምያተ ቅብዕ ወኵሎ ቀዳምያተው እይን ወዘሥርናይ ወኵሎ ዘያበውኡ ለእግዚአብሔር ለከ ወሀብኩከ። ፲፫ ወኵሎ ቀዳሜ እክል ዘበኵሉ ምድሮሙ ወኵሎሙ ዘያመጽእ ለእግዚአብሔር ለከ ወሀብኩከ ኵሉ ዘንጹሕ በውስተ ቤትከ ይብልዖ። ፲፫ ኵሉ ዘያሐርሙ በውስተ ደቂቀ እስራኤል ለከ ውእቱ። ፲፭ ወኵሉ ዘይፈትሕ ማኅፀነ እምኵሉ ዘሥጋ ወኵሉ ዘያመጽኡ ለእግዚአብሔር እምሰብእ እስከ እንስሳ ለከ ውእቱ ባሕቱ በኵረ ሰብእ በቤዛ ይትቤዘው ወበኵረ እንስሳሂ ዘርኩስ ታቤዙ። ፲፮ ወቤዛሁ ለዘአሐዱ ወርኅ ኀምስቱ ሰቅል በሰቅል ዘቅዱስ ዕሥራ አቦሊ ውእቱ። ፲፯ ዘእንበለ በኵረ አልህምት ወበኵረ አባግዕ ወበኵረ አጣሊ ዘኢታቤዙ እስመ ቅዱስ ውእቱ ወትክዑ ደሞሙ ኅበ ምሥዋዕ ወስብሖሙ ትገብር መሥዋዕተ ለእግዚአብሔር ለመዐዛ ሠናይ። ፲፰ ወሥጋሁ ይኩንከ ለከ በከመ ተላዕ ዘያበውኡ ወበከመ መዝራዕት ዘየማን ይኩንከ ለከ። ፲፱ ኵሎ መባአ ዘቅዱስ ወኵሎ ዘይፈልጡ ደቂቀ እስራኤል ለእግዚአብሔር ወሀብኩከ ለከ ወለደቂቅከ ወለአዋልዲከ ምስሌከ ሕግ ዘለዓለም ወሥርዐት ለዝሉፋ እንተ ለዓለም ይእቲ ቅድመ እግዚአብሔር ለከ ወለዘርእከ እምድኅሬከ። ፳ ወይቤሎ እግዚአብሔር ለአሮን እምድሮሙ ኢትረስ ወአልብከ ክፍል ምስሌሆሙ እስመ አነ ውእቱ ክፍልከ ወርስትከ በማእከሎሙ ለደቂቀ እስራኤል። ፳፩ ለደቂቀ ሌዊኒ ናሁ ወሀብክዎሙ ዓሥራተ ዘደቂቀ እስራኤል ክፍሎሙ ህየንተ ግብሮሙ ኵሎ ዘይገብሩ እሙንቱ ግብረ ደብተራ ዘመርጡል። ፳፪ ወኢይበውኡ እንከ ደቂቀ እስራኤል ውስተ ደብተራ ዘመርጡል ከመ ኢይኩኖሙ አበሳ ዘለሞት። ፳፫ ወይግበርዎ ለዝንቱ ግብረ ደብተራ ዘመርጡል ሌዋውያን ወእሙንቱ ይረክቡ ኅጣይኢሆሙ ሕግ ዘለዓለም በመዋዕሊሆሙ ወኢይወርሱ ርስተ በማእከሎሙ ለደቂቀ እስራኤል። ፳፬ እስመ ዓሥራቲሆሙ ለደቂቀ እስራኤል ኵሎ መባአ ዘይፈልጡ ለእግዚአብሔር ወሀብክዎሙ ለሌዋውያን ክፍሎሙ ወበበይነ ዝንቱ እቤሎሙ ኢትወርሱ ርስተ በማእክሎሙ ለደቂቀ እስራኤል። ፳፭ ወነበቦ እግዚአብሔር ለሙሴ ወይቤሎ፥ ንግሮሙ ለሌዋውያን ወበሎሙ እንዘ ትብል። ፳፮ ለእመ ነሣእክሙ እምደቂቀ እስራኤል ዓሥራተ ዘወሀብኩክሙ እምኅቤሆሙ ክፍለክሙ ትፈልቱ አንትሙሂ እምኔሁ መባአ ለእግዚአብሔር ዓሥራቶ ለዓሥራት። ፳፯ ወይትኌለቍ ለክሙ መባእክሙ ከመ ሥራንይ ዘእምውስተ ዐውደ እክል ወከመ መባእ ዘእምውስተ ምክያደ ወይን። ፳፰ ወከማሁ ፍልጡ አንቱ አንትሙሂ እምኵሉ መባእ ለእግዚአብሔር እምኵሉ ዓሥራቲክሙ ዘትነሥኡ እምደቂቀ እስራኤል ወትሁቡ እምኔሁ ለአሮን ካህን መባአ ለእግዚአብሔር። ፳፱ ወአብኡ ለእግዚአብሔር ኵሎ ዘይቀድሙ አብኦ እምኔሁ ዘይትቀደስ። ፴ ወበሎሙ ሶበ ትፈልጡ እምነ ቀዳምያት ወይትኌለቍ ለክምሙ ከመ እክል ዘእምውስተ ዐውዱ ወከመ ወይን ዘእምውስተ ምክያዱ። ፴፩ ወትበልዕዎ በኵሉ መካን አንትሙ ወአብያቲክሙ እስመ ዝንቱ ዐስብክሙ ለክሙ ውእቱ ህየንተ ግብርክሙ ደብተራ መርጡል። ፴፪ ወኢይከውነክሙ በእንቲአ ኅጢአተ እስመ ታወፅኡ እምኔሁ ቀዳምያቲሁ ወኢታርኵሱ ቅድሳቲሆሙ ለደቂቀ እስራኤል ከመ ኢትሙቱ። 
				ምዕራፍ ፲፱።
፩ ወነበቦሙ እግዚአብሔር ለሙሴ ወለአሮን ወይቤሎሙ ዝንቱ ውእቱ ትእዛዙ ኵሉ ሕግ ዘአዘዘ እግዚአብሔር። ፪ ወይቤ ንግሮሙ ለደቂቀ እስራኤል ወበሎምሙ ያምጽኡ ለከ አሐተ እጐልተ ቀይሕተ ንጽሕተ እንተ አልባቲ ላዕሌሃ ነውር ወእንተ ኢተወልድየ ላዕሌሃ አርዑት። ፫ ወትሁቦ ለአልአዛር ካህን ወይወስድዋ አፍኣ እምትዕይንት ውስተ መካን ንጹሕ ወይጠብሕዋ በቅድሜሁ። ፬ ወይነሥእ ቅድመ ገጻ ለደብተራ መርጡል ስብዐ። ፭ ወያውዕይዋ በቅድመኢሁ ወማእሳኒ ወሥጋሃኒ ወደማኒ ምስለ ካዕሴሃ ያውዕዩ። ፮ ወይነሥእ ካህን ዕፀ አርዝ ወቈጽለ ሁስጱ ወለየ ወይወድዮ ማእከለ እሳታ ለይእቲ እጐልት። ፯ ወየሐፅብ አልባሲሁ ካህን ወይትሐፀብ ሥጋሁ ወርኩስ ውእቱ እስከ ሠርከ። ፱ ወያስተጋብኦ ብእሲ ንጹሕ ለሐመዳ ወያነብሮ አፍኣ እምትዕይንት ውስተ መካን ንጹሕ ወይከውን ዕቁበ ለትዕይንቶሙ ለደቂቀ እስራኤል ለማየ መንዝኅ የዐቅብዎ እስመ ቦቱ ይነጽሑ። ፲ ወዝኩ ዘያስተጋብእ ሐመዳ ለይእቲ እጐልት የሐፅብ አልባሲሁ ወየሐፅብ ሥጋሁ ወርኩስ ውእቱ እስከ ሠርክ፥ ወይኩኖሙ ለደቂቀ እስራኤል ወለግዩራን እለ ሀለዉ ውስቴትክሙ ማእከሌክሙ ሕገ ዘለዓለም። ፲፩ ወዘገሠሠ በድነ ዘኵሉ ነፍሰ ሰብእ ርኩስ ውእቱ ሰቡዐ መዋዕለ። ፲፪ ወከመዝ ያነጽሕ ርእሶ በሣልስት ዕለት ወበሳብዕት ዕለት ወይከውን ንጹሐ፥ ወለእመሰ ኢያንጽሐ ርእሶ በሣልስት ዕለት ወበሳብዕትኒ ዕለት ኢይነጽሕ። ፲፫ ኵሉ ዘገሠሠ በድነ ዘኵሉ ነፍሰ እጓለ እመሕያው ዘሞተ ወኢያንጽሐ ርእሶ ወአርኰሰ ደብተራ ለእግዚአብሔር ለይትቀጥቀጥ ውእቱ ብእሲ እምእስራኤል እስመ ኢተነዝኀ ላዕሌሁ ማየ መንዝኅ ርኩስ ውእቱ ወዓዲሁ ርኵሱ ሀለወ ላዕሌሁ። ፲፬ ወከመዝ ውእቱ ሕጉ ለሰብእ ለእመቦ ዘሞተ በውስተ ቤት ኵሉ ዘቦአ ውስተ ውእቱ ወኵሉ ዘሀለወ ውስተ ውእቱ ቤት ርኩስ ውእቱ ሰቡዐ መዋዕለ። ፲፭ ወኵሉ ንዋይ ዘክሡት ወዘኢኮነ እሱረ በማእሰር ርኩስ ውእቱ። ፲፮ ወኵሉ ዘገሠሠ በውስተ ምድር እመኒ ቅቱለ ወእመኒ በድነ አው ዐጽመ ሰብእ አው መቃብረ ርኩስ ውእቱ ሰቡዐ መዋዕለ። ፲፯ ወያመጽኡ ሎቱ ለዝክቱ ርኩስ እምሐመዳ ለእንታክቲ እንተ አውዐዩ ለአንጽሖ ወይሰውጡ ውስቴቱ ማየ ጥዑመ በውስተ ግምዔ። ፲፰ ወያመጽኡ ቈጽለ ሁስጱ ወይጠምዖ ብእሲ ንጹሕ ውስተ ውእቱ ማይ ወይነዝኅ ላዕለ ውእቱ ቤት ወላዕለ ንዋዩ ወላዕለ ኵሉ ነፍስ ዘሀለወ ህየ ወዲበ ኵሉ ዘገሠሠ ዐጽመ ሰብእ እመኒ ቅቱለ ወእመኒ በድነ ወእመኒ መቃብረ። ፲፱ ወይነዝኆ ንጹሕ ለርኩስ በሣልስት ዕለት ወበሳብዕት ወይነጽሕ በሳብዕት ወየሐፅብ አልባሲሁ ወይትሐፀብ ሥጋሁ በማይ ወርኩስ ውእቱ እስከ ሠርክ። ፳ ወብእሲ ርኩስ ዘኢያንጽሐ ርእሶ ለይሠሮ እምሕዝቡ ወማእከለ ትዕይንት እስመ አርኰሰ ቅድሳቲሁ ለእግዚአብሔር እስመ ማይ፥ መንዝኅ ኢተነዝኅ ላዕሌሁ ርኩስ ውእቱ ወይኩንክሙ ሕገ ዘለዓለም። ፳፩ ወዘይነዝኅ ማየ መንዝኅ የሐፅብ አልባሲሁ ወዘገሠሦ ለማየ መንዝኅ ርኩስ ውእቱ እስከ ሠርክ። 
				ምዕራፍ ፳።
፩ ወግዕዙ ደቂቀ እስራኤል ወኵሉ ተዓይኒሆሙ እምገዳም ዘፂን በቀዳሚ ወርኅ ወበጽሑ ውስተ ቃዴስ ወበህየ ሞተት ማርያም ወተቀብረት። ፪ ወአልቦቱ ማይ ለትዕይንት ወተጋብኡ ሕዝብ ላዕለ ሙሴ ወላዕለት አሮን። ፫ ወጸአልዎ ለሙሴ ወይቤልዎ እምኀየሰነ ንሙት በሞተ አበዊነ በቅድመ እግዚአብሔር። ፬ ወለምንት አውፃእክሙ ትዕይንቶ ለእግዚአብሔር ውስተ ዝንቱ ገዳም። ፭ ወለምንት ዝንቱ ዘአውፃእክሙነ እምግብጽ ከመ ታምጽኡነ ውስተ ዝንቱ መካን እኩይ ዘኢይዘራእ ወዘአልቦ በለስ ወአዕፃደ ወይን ወሮማን ወአልቦ ማይ ለሰትይ። ፮ ወሖሩ ሙሴ ወአሮን እምቅድመ ገጾሙ ለትዕይንት ኅበ ኆኅተ ደብተራ ዘመርጡል ወወድቁ በገጾሙ ወአስተርአየ ስብሐተ እግዚአብሔር ሎሙ። ፯ ወነበቦ እግዚአብሔር ለሙሴ ወይቤሎ ንሥኣ ለእንታክቲ በትር ወአስተጋብኡ ትዕይንተ አንተ ወአሮን እኁከ። ፰ ወበልዋ ለኰኵሕ በቅድሜሆሙ ወትሁብ ማየ ወታወፅኡ ሎሙ ማየ እምኰኵሕ ወታስትዩ ትዕይንተ ወእንስሳሆሙኒ። ፱ ወነሥአ ሙሴ ለእንታክቲ በትር እንተ እምቅድሜሁ ለእግዚአብሔር በከመ አዘዞ እግዚአብሔር። ፲ ወአስተጋብእዎሙ ሙሴ ወአሮን ለትዕይንት ቅድሜሃ ለይእቲ ኰኵሕ ወይቤሎሙ ስምዑኒ ከሐድያን ቦኑ እምዛቲ ኰኵሕ ናወፅእ ለክሙ ማየ። ፲፩ ወአልዐለ ሙሴ በትሮ በእዴሁ ወዘበጣ ለይእቲ ኰኵሕ በእንታክቲ በትር ካዕበ ወወፅአ ማይ ብዙኅ ወአስተዮሙ ለትዕይንት ወለእንስሳሆሙኒ። ፲፪ ወነበቦሙ እግዚአብሔር ለሙሴ ወለአሮን ወይቤሎሙ እስመ ኢአመንክሙኒ ከመ ትቀድሱኒ ቅድሜሆሙ ለደቂቀ እስራኤል በበይነ ዝንቱ ኢታበውእዎሙ አንትሙ ለእሉ ትዕይንት ውስተ ምድር ዘአነ ወሀብክዎሙ። ፲፫ ወዝንቱ ማይ ዘቅስት ውእቱ እስመ ተዋቀሱ ደቂቀ እስራኤል ቅድመ እግዚአብሔር። ፲፬ ወፈነወ ሙሴ መላእክተ እምቃዴስ ኅበ ንጉሠ ኤዶም እንዘ ይብል ከመዝ ይቤ እኁከ እስራኤል ለሊከ ተአምር ኵሎ ሕማመነ ዘረከበነ። ፲፭ ወረዱ አበዊነ ውስተ ግብጽ ወነእብሩ ህየ ብዙኅ መዋዕለ ወሣቀዩነ ግብጽ ወለአበዊነ። ፲፮ ወጸራሕነ ኅበ እግዚአብሔር ወሰምዐ እግዚአብሔር ቃለነ ወፈነወ መልአኮ ወአውጽአነ እምግብጽ ወይእዜኒ ሀለውነ ውስተ ቃዴስ ጥቃ ደወለ ብሔርከ። ፲፯ ወአኅልፈነ እንተ ብሔርከ ወሀገርከ ወኢነኀልፍ እንተ ላዕለ ገራህትከው ኢላዕለ ዐፀደ ወይንከ ወኢንሰቲ እምዐዘቅትከ ማይ ፍኖተ፥ መጽያሕት ነሐውር ወኢንትገኀሥ ኢ ለየ ማን ወኢ ለፀጋም እስከ ነኀልፍ እምደወልከ። ፲፰ ወይቤሎ ንጉሠ ኤዶም ኢተኀልፍ እንተ ላዕሌየ ወእመ አኮሰ ንትቃተል ወእወጽእ እትቀበልከ። ፲፱ ወይቤልዎ ደቂቀ እስራኤል እንተ መንገለ አድባር ነኀልፍ ወለእመኒ ሰተይነ እማይከ ንሕነ ወእንስሳነ ሤጦ ንሁበከ ወዝንቱሰ ኢኮነ ወኢምንተኒ እንተ መንገለ አድባር ነኀልፍ። ፳ ወይቤ ኢተኀልፍ እንተ ላዕሌየ፥ ወወፅአ ንጉሠ ኤዶም ወተቀበሎሙ ለእስራኤል ምስለ ሰብእ ክቡደ ወበእድ ጽንዕት። ፳፩ ወኢፈቀደ ንጉሠ ኤዶም የሀቦሙ ምኅላፊ እንተ ደወሉ ወተግኅሡ እስራኤል እምኔሁ። ፳፪ ወግዕዙ እምቃዴስ ወኀደሩ ኵሉ ትዕይንት ውስተ ደብረ ሆር። ፳፫ ወይቤሎ እግዚአብሔር ለሙሴ በደብረ ሆር በመንገለ ደወለ ምድሩ ለኤዶም እንዘ ይብል። ፳፬ ለይትወሰከ አሮን ኅበ ሕዝቡ፥ እስመ ኢትበውኡ ውስተ ይእቲ ምድር ዘአነ እሁቦሙ ለደቂቀ እስራኤል እስመ እምዓዕክሙኒ በኀበ ማየ ቅስት። ፳፭ ወነሥኦሙ ለአሮን ወለአልአዛር ወልዱ ወአዕረጉሙ ውስተ ደብረ ሆር በቅድመ ኵሉ ትይዕንት። ፳፮ ወንሣእ አልባሲሁ ለአሮን እምላዕሌሁ ወአልብሶ ለአልአዛር ወልዱ ወይትወሰክ አሮን ወይሙት በህየ። ፳፯ ወገብረ ሙሴ በከመ አዘዞ እግዚአብሔር ወአዕረጎሙ ውስተ ደብረ ሆር በቅድመ ኵሉ ትዕይንት። ፳፰ ወነሥአ አልባሲሁ ለአሮን እምላዕሌሁ ወአልበሶ ለአልአዛር ወልዱ ወተወሰከ አሮን ወሞተ በህየ በውስተ ርእሰ ደብር፥ ወወረዱ ሙሴ ወአልአዛር እምደብር። ፳፱ ወርእዩ ኵሉ ትዕይንንት ዘከመ ኀለፈ አሮን ወበከይዎ ሠላሳ መዋዕለ ኵሉ ቤተ እስራኤል።
				ምዕራፍ ፳፩።
፩ ወሰምዐ ከነአን ንጉሠ አራድ ዘይነብር ውስተ አዜብ ከመ መጽኡ እስራኤል እንተ ፍኖተ አታርን ወተቃተሎሙ ወማኅረከ እምኔሆሙ ፄዋ። ፪ ወበፅዑ እስራኤል ብፅዓተ ለእግዚአብሔር ወይቤሉ ለእመ አግብኦ እግዚአብሔር ለዝንቱ ሕዝብ ለነ ነዐልሎ ሎቱ ወለአህጉሪሁ። ፫ ወሰምዐ እግዚአብሔር ቃሎሙ ለእስራኤል ወአግብኦሙ ለከነአን ውስተ እዴሆሙ ወአለልዎሙ ሎሙ ወለአህጉሪሆሙ ወሰመዩ ስሞ ለውእቱ መካን ማዕለልት። ፬ ወግዕዙ አፍኣ እምደብረ ሆር መንገለ ፍኖተ ባሕረ ኤትራ ወዖድዋ ለምድረ ኤዶም ወተቈጥዑ ሕዝብ በፍኖት። ፭ ወሐመይዎ ለእግዚአብሔር ወለሙሴ ወይቤልዎ ለምንት አውፃእከነ እምድረ ግብጽ ከመ ትቅትለነ በውስተ ዝንቱ ገዳም እስመ አልቦቱ እክል ወአልቦቱ ማይ፥ ወተቈጥዐት ነፍስነ በዝንቱ ኅብስት ዘአልቦቱ ባቍዕ። ፮ ወፈነወ እግዚአብሔር አራዊተ ምድር ዘይነስኩ ወይቀትሉ ወሞቱ ሕዝብ ብዙኃን እምደቂቀ እስራኤል ፡ ፯ ወመጽኡ ሕዝብ ኅበ ሙሴ ወይቤሎ አበስነ እስመ ሐመይናሁ ለእግዚአብሔር ወለከኒ፥ ጸሊ እንከሰ ኅበ እግዚአብሔር ያሰስል እምኔነ አራዊተ ምድር። ፰ ወጸለየ ሙሴ ኅበ እግዚአብሔር በእንተ ሕዝብ ወይቤሎ እግዚአብሔር ለሙሴ ግበር ለከ አርዌ ምድር ዘብርት ወአንብሮ ኅበ ይትኤመሩ ወእምከመ ነሰኮ አርዌ ወይሕየው። ፱ ወገብረ ሙሴ አርዌ ምድር ዘብርት ወአቀሞ ኅበ ይትኤመሩ ወእምከመ ነሰኮ አርዌ ምድር ለሰብእ ይኔጽሮ ለዝክቱ አርዌ ዘብርት ወየሐዩ። ፲ ወግዕዙ ደቂቀ እስራኤል ወኀደሩ ውስተ አጋቦት። ፲፩ ወግዕዙ እምአጋቦት ወኀደሩ ውስተ ጌልጋይ ማዕዶተ ገዳም እንተ አንጻረ ገጻ ለሞአብ መንገለ ምሥራቀ ፀሐይ። ፲፪ ወግዕዙ እምህየ ወኀደሩ ውስተ ቈላተ ዛሬት። ፲፫ ወግዕዙ እምህየ ወኀደሩ ውስተ ማዕዶት አርኖን ዘይክዑ ማይ እምአድባር ዘአሞሬዎን እስመ ደወሎሙ ውእቱ ለሞአብ፥ ወማእከለ ሞአብ ወማእከለ አሞሬዎን ውእቱ። ፲፬ ወበበይነ ዝንቱ ይብል ውስተ መጽሐፈ ፀብኡ ለእግዚአብሔር አውዓያ ለዛኦሙ ወአቀመ ወኅይዝተ አርኖን ዘሀለወ ውስተ ኤር ዘይሰመይ ደወለ ሞአብ። ፲፭ ወእምህየ ውስተ ዐዘቅት ዘይቤሎ እግዚአብሔር ለሙሴ አስተጋብእ ሕዝበ ወእሁቦሙ ማየ ዘይሰትዩ። ፲፮ ወይእተ አሚረ ኅለዩ እስራኤል ዛተ ማኅሌተ በኀበ ይእቲ ዐዘቅት አቅደሙ ሎሙ ዐዘቅተ። ፲፯ እንተ ከረይዋ መላእክት ወወቀርዋ ነገሥተ አሕዛብ በምኵናኖሙ ወእምይእቲ ዐዘቅት ውስተ ምንትናይን። ፲፰ ወእምንትናይን ውስተ ነሐያል ወእምነሐልያል ውስተ ባሞት። ፲፱ ወእምባሞት ውስተ ኢያጲን እንተ ገዳም ዘሞአብ እምኅበ ርእሱ ለፋስጋ ዘይኔጽር መንገለ ገጸ ገዳም። ፳ ወፈነወ እስራኤል ተናብልተ ኅበ ሴዎን ንጉሠ አሞሬዎን በቃለ ሰላም እንዘ ይብል። ፳፩ ንኅልፍ እንተ ምድርከ መንገደ ነኀልፍ ወኢንትገኅሥ ኢ ውስተ ገራህትከው ኢ ውስተ ዐፀደ ወይንከ፥ ወኢንሰቲ ማየ እምውስተ ዐዘቃቲከ ፍኖተ መጽያሕት ነሐውር እስከ ነኅልፍ እምደወልከ። ፳፪ ወኢያብሖሙ ሴዎን ለእስራኤል ይኅልፉ እንተ ደወሉ፥ ወአስተጋብአ ሴዎን ኵሎ ሰብአ ወወፅአ ይትቃተሎሙ ለእስራኤል ውስተ ገዳም ወበጽሐ ውስተ ኢያሶን ወተቃተሎሙ ለእስራኤል። ፳፫ ወቀተልዎሙ እስራኤል ቀትለ ዓቢየ በሐፂን ወገብአ ሎሙ ብሔሩ እምአርኖን እስከ ኢያቦቅ ወእስከ ደቂቀ አሞን እስመ ኢያዜር ደወሎሙ ውእቱ ለደቂቀ አሞን። ፳፬ ወነሥአ እስራኤል ኵሎን ውእቶን አህጉረ ወነበረ እስራኤል ውስተ ኵሎን አህጉረ አሞሬዎን በሐሴቦን ወበኵሉ ደወላ። ፳፭ እስመ ቦቱ በሐሴቦን አህጉረ ሴዎን ንጉሠ አሞሬዎን ወውእቱ ዘፀብኦ ቀዲሙ ለንጉሠ ሞአብ ወነሥአ ኵሎ ምድሮ እምአሮኤር እስከ አርኖን። ፳፮ ወበእንተ ዝንቱ ይብሉ ሰብአ ንግምስጥስጤ ሖሩ ውስተ ሐሴቦን ከመ ትትነደቅ ወይትገበር አህጉረ ሴዎን። ፳፯ እስመ እሳት ወፅአት እምሐሴቦን ወነድ እምአህጉረ ሴዎን ወበልዐት እስከ ሞአብ ወውሕጠት ሐውልተ አርኖን። ፳፰ አሌ ለኪ ሞአብ አኅጐልኪዮሙ ለሕዝበ ኮሞስ እለ ገብኡ ደቂቆ ሙሰ አድኀንክሙ ወአዋልዲክሙ ተፄወዋ ኅበ ሴዎን ንጉሠ አሞሬዎን። ፳፱ ወዘርኦሙኒ ደምሰሶሙ እምሐሴቦን እስከ ዴቦን ወአንስቲያሆሙኒ ዓዲ አንደዳ እሳተ ላዕለ ሞአብ። ፴ ወነበረ እስራኤል ውስተ ኵሉ አህጉረ አሞሬዎን። ፴፩ ወነበረ እስራኤል ውስተ ኵሉ አህጉረ አሞሬዎን። ፴፩ ወፈነወ ምሱኤ ይርአይዋ ለኢያዜር ወእምዝ አስተጋብእዋ ምስለ አህጉሪሃ ዋውፅእዎሙ ለአሞሬዎን እለ ሀለዉ ህየ። ፴፪ ወተመይጡ ወዐርጉ ውስተ ፍኖተ ባሳን፣ ወወፅአ አግ ንጉሠ ባሳን ወተቀበሎሙ ምስለ ኵሉ ሕዝቡ ከመ ይትቃተሎሙ በአድራይን። ፴፫ ወይቤሎ እግዚአብሔር ለሙሴ፥ ኢትፍርሆ እስመ ውስተ እዴከ አገብኦ ወለኵሉ ሕዝቡ ወለኵሉ ምድሩ ወትገብሮ ከመ ገበርካሁ ለሴዎን ንጉሠ አሞሬዎን ዘይነብር ውስተ ሐሴቦን። ፴፬ ወቀተሎ ሎቱ ወለደቂቁ ወለኵሉ ሕዝቡ እስከ ኢያትረፈ ሎቱ ነፋጺተ ወወረሱ ምድሮሙ።
				ምዕራፍ ፳፪።
፩ ወግዕዙ ደቂቀ እስራኤል ወኅደሩ መንገለ ዐረባ ለሞአብ ኀብ ዮርዳኖስ ዘመንገለ ኢያሪኮ። ፪ ወሶበ ርእየ ባላቅ ወልደ ሶፎር ኵሉ ዘገብሩ እስራኤል በአሞሬዎን። ፫ ፈርህዎሙ ሞአብ ለሕዝብ ጥቀ እስመ ብዙኃን እሙንቱ ወተሀውኩ እምቅድመ ገጾሙ ለደቂቀ እስራኤል። ፬ ወይቤሎሙ ሞአብ ለአእሩገ ምድያም ይእዜ አኅልቆሙ ዛቲ ትዕይንት ለኵሎሙ እለ ዐውድነ ከመ ያኅልቅ ላሕም ሣዕረ ዘውስተ ገዳም፥ ወባላቅ ወልደ ሶፎር ንጉሠ ሞአብ ውእቱ በውእቱ መዋዕል። ፭ ወፈነወ ተናብልተ ኅበ በለዓም ወልደ ቤዖር ዘፋቱራ ዘሀለወ ኀበ ፈለገ ምድሮሙ ለደቂቀ ሕዝቡ ወጸውዖ እንዘ ይብል ናሁ ሕዝብ ዘወጽአ እምግብጽ ከደና ለገጸ ምድር ወሀለዉ ይነብሩ ቅሩብየ። ፮ ወይእዜኒ ነዓ ርግሞሙ ሊተ እስመ ይጸንዑ እምኔየ ለእመ እክል ቀቲሎቶሙ ወአውፅኦሙ እምድርየ እስመ አአምር ከመ ዘአንተ ባረከ ቡሩከ የክውን ወዘአንተ ረገምከ ርጉመ ይከውን። ፯ ወሖሩ አእሩገ ሞአብ ወአእሩገ ምድያም ወነሥኡ መቃስምቲሆሙ ምስሌሆሙ ወበጽሑ ኅበ በለዓም ወነገርዎ ቃለ ባላቅ። ፰ ወይቤሎሙ ቢቱ ዛቲ ሌሊተ ወአየድዐክሙ ቃለ ዘይቤለኒ እግዚአብሔር ወኀደሩ መላእክተ ሞአብ ኅበ በበዓም። ፱ ወመጽአ እግዚአብሔር ኅበ በለዓም ወይቤሎ ምንተ ይገብሩ መጽኡ እሉ ሰብእ ኅቤከ። ፲ ወይቤሎ በለዓም ለእግዚአብሔር ባላቅ ወልደ ሴፎር ንጉሠ ሞአብ ፈነዎሙ ኅቤየ እንዘ ይብል። ፲፩ ናሁሕዝብ ዘወፅኡ እምግብጽ ከደንዋ ለገጸ ምድር ወሀለዉ ንቡራነ ቅሩብየ ወይእዜኒ ነዐርግሞሙ ሊተ ለእመ እክል ቀቲሎቶሙ ወአወፅኦሙ እምድርየ። ፲፪ ወይቤሎ እግዚአብሔር ለበለዓም ኢትሑር ምስሌሆሙ ወኢትርግሞሙ እስመ ብሩካን እሙንቱ። ፲፫ ወተንሥአ በለዓም በጽባሕ ወይቤሎሙ ለመላእክተ ባላቅ ሑሩ ኅበ እግዚእክሙ ግብኡ እስመ ኢኅደገኒ እግዚአብሐኢር ከመ እሑር ምስሌክሙ። ፲፬ ወተንሥኡ መላእክተ ሞአብ ወሖሩ ኅበ ባላቅ ወይቤልዎ አበየ በለዓም መጺአ ምስሌነ። ፲፭ ወደገመ ዓዲ ባላቅ ወፈነወ መላእክተ እለ ይበዝኍ ወእለ ይከብሩ እምእልክቱ። ፲፮ ወበስሑ ኅበ በለዓም ወይቤልዎ ከመዝ ይቤ ባላቅ ወልደ ሴፎር ብቍዐኒ ኢትትሀከይ መጺአ ኅቤየ። ፲፯ እስመ አክብሮ አከብረከው እኵሎ ዘትቤለኒ እገርብር ለከ ወነዓ ርግሞሙ ሊተ ለእሉ ሕዝብ። ፲፰ ወአውሥኦሙ በለዓም ወይቤሎሙ ለመላእክተ ባላቅ ምልአ ቤት ወርቀ ወብሩረ ለእመ ወሀበኒ ባላቅ ኢይክል ተዓውሮ ቃለ እግዚአብሔር ከመ እግበር ንኡስ አው ዐቢየ እምልብየ። ፲፱ ወይእዜኒ ቢቱ ዛቲ ሌሊተ አንትሙ ምንተ ይገብር እግዚአብሐኢር ዘከመ ይቤለኒ። ፳ ወመጽአ እግዚአብሔር ኅበ በለዓም በዛቲ ሌሊት ወይቤሎ ከመ ይጻውዑኩኑ መጽኡ እሉ ሰብእ ተንሥእ ወትልዎሙ አላ ቃለ ዘእቤለከ ኪያሁ ተዓቅብ ለነቢብ። ፳፩ ወተንሥአ በለዓም በጽባሕ ወረሐነ እድግቶ ወሖረ ምስለ መላእክተ ባላቅ። ፳፪ ወተምዐ መዐተ እግዚአብሔር እስመ ሖረ ውእቱ ወተንሥአ መልአከ እግዚአብሐኢር ያዕቅፎ ወውእቱሰ ይጼዐን ዲበ እድግቱ ወክልኤቱ ደቂቁ ምስሌሁ። ፳፫ ወሶበ ርእየቶ ይእቲ እድግት ለመልአከ እግዚአብሔር ይቀውም ውስተ ፍኖት ወሰይፍ ምሉሕ ውስተ እዴሁ ተግኅሠት ይእቲ እድግት እምፍኖት ወሖረት ውስተ ገዳም፥ ወዘበጣ በበትር ለይእቲ እድግት ከመ ያግብኣ ውስተ ፍኖት። ፳፬ ወቆመ መልአከ እግዚአብሐኢር ማእከለ ፀቈን ዘዓፀደ ወይን፥ ፀቈን እምለፌ ወፀቈን እምለፌ። ፳፭ ወሶበ ርእየቶ ይእቲ እድግት ለመልአከ እግዚአብሔር ተጠውቀት በፀቈት ወመለጠቶ እግሮ ለበለዓም ወደገመ ዘቢጦታ። ፳፮ ወደገመ ዓዲ መልአከ እግዚአብሔር ወሖረ ወቆመ ውስተ መካን ጸቢብ ኀበ አልቦ ምግኃሥ ኢ ለየማን ወኢ ለፀጋም። ፳፯ ወሶበ ርእየቶ ይእቲ እድግት ለመልአከ እግዚአብሔር በረከት በታሕቴሁ ለበዓለም ወዘበታ በበትር ለይእቲ እድግት። ፳፰ ወፈትሐ እግዚአብሔር አፉሃ ለይእቲ እድግት ወትቤሎ ለበለዓም ምንተ ረሰይኩከ ከመዝ ዘትዘብጠኒ ናሁ ሣልስከ ዝንቱ። ፳፱ ወይቤላ ለዓለም ለይእቲ እድግት እስመ ተሣለቂ ላዕሌየ ሶበሰ ብየ መጥባሕት ውስተ እዴየ እምወዳእኩ እምረገዝኩኪ። ፴ ወትቤሎ ይእቲ እድግት ለበለዓም አኮን አነ ይእቲ እድግትከ እንተ ትፄዐነኒ እምንእሰከ እስከ ዮም ወእስከ ዛቲ ዕለት ቦኑ አመ ተዐውሮ ተዐወርኩከ ወገበርኩ ላዕሌከ ከመዝ ወይቤላ አልቦ። ፴፩ ወከሠተ እግዚአብሔር አዕይንቲሁ ለበለዓም ወርእዮ ለመልአከ እግዚአብሔር እንዘ ይቀውም ውስተ ፍኖት፥ ወመጥባሕት ምልሕት ውስተ እዴሁው እደነነ ወሰገደ ሎቱ በገጹ። ፴፪ ወይቤሎ መልአከ እግዚአብሔር ለምንት ዘበጥካሃ ለእድግትከ ወናሁ ሣልስከ ዝንቱ ወናሁ አነ መጻእኩ ከመ አዕቅፍከ እስመ ኢኮነት ርትዕተ ፍኖትከ እስመ ኢኮነት ርትዕተ ፍኖትከ ቅድሜየ፥ ወሶበ ርእየተኒ እድግትከ ተግኅሠት እምኔየ ናሁ ሣልስከ ዝንቱ። ፴፫ ሶበሰ ኢትግኅሠት እምኔየ እምወዳእኩ እምቀተልኩከ ይእዜ ወኪያሃሰ እምአሕየውክዋ። ፴፬ ወይቤሎ በዓለም ለመልአከ እግዚአብሔር አበስኩ እስመ ኢያእመርኩ ከመ አንተ ተቃወምከኒ ቅሜየ ውስተ ፍኖተ ፍኖት ወይእዜኒ ለእመ ኢትፈቅድ እግባእ። ፴፭ ወይቤሎ መልአከ እግዚአብሔር ሑር ምስለ እሉ ሰብእ ወባሕጡ ቃለ ዘእቤለከ ኪያሁ ተዐቀብ ለነቢብ ወሖረ በለዓም ምስለ መላእክተ ባላቅ። ፴፮ ወሶበ ስምዐ ባላቅ ከመ መጽአ በለዓም ወፅአ ወተቀበሎ ውስተ ሀገረ ሞአብ እንተ ደወለ አርኖን እንተ ሀለወት ውስተ አሐዱ ኅብር እምደወሎሙ። ፴፯ ወይቤሎ ባላቅ ለበለዓም አኮኑ ለአኩ ኅቤከ ይጸውዑከ ለምንት ኢመጻእከ ኅቤየ እምኢክህልኩኑ አክብሮተከ። ፴፰ ወይቤሎ በለዓም ለባላቅ ናሁ መጻእኩ ኅቤከ ይእዜኒ ኢይክል ነቢበ ቃል ምንተኒ ዳዕሙ ዘወደየ እግዚአብሔር ውስተ አፉየ ወኪያሁ እትዓቀብ ለነቢብ። ፴፱ ወሖረ በለዓም ምስለ ባላቅ ወቦኡ ውስተ ሀገረ ንድቅ። ፵ ወጠብሐ ባላቅ አባግዐ ወአልሕ ምተ ወፈነወ ለበለዓም ወለመላእክት እለ ምስሌሁ። ፵፩ ወኮነ ሶበ ጸብሐ ነሥኦ ባላቅ ለበለዓም ወአዕረጎ ውስተ ትእምርተ በላኦል ወአርአዮ እምህየ አሐደ ኅብረ እምሕዝብ። 
				ምዕራፍ ፳፫።
፩ ወይቤሎ በለዓም ለባላቅ ንድቅ ሊተ ዝየ ሰብዐተ ወአስተዳሉ ሊተ ዝየ ሰብዓተ አልሕምተ ወሰብዓተ አባግዐ። ፪ ወገብረ ባላቅ በከመ ይቤሎ በለዓም ወአዕረገ ላሕመ ወበግዐ ላዕለ ምሥዋዕ። ፫ ወይቤሎ በለዓም ለባላቅ ቁም ኀበ መስዋዕትከ ወአሐውር እመ ያስተርእየኒ እግዚአብሔር ቅድሜየ ወቃለ ዘአስተርአየኒ አየድዐከ ወቆመ በላቅ ኅበ መሥዋዕቱ። ፬ ወበለዓምሰ ሖረ ይሰአሎ ለእግዚአብሔር ወሖረ ርቱዐ ወአስተርአዮ እግዚአብሔር ለበለዓም ወይቤሎ ለበዓም እግዚአብሔር ናሁ አስተዳለውኩ ለከ ሰብዓተ መሣውዓተ ወአዕረጉ ለከ ሰብዓተ አልሕምተ ወሰብዓተ አባግዐ ላዕለ ምሥዋዕ። ፭ ወወደየ እግዚአብሔር ቃለ ውስተ አፉሁ ለበለዓም፥ ወይቤሎ ግባእ ኅበ ባላቅ ወከመዝ በል። ፮ ወገብአ ኅቤሁ ወረከቦ ይቀውም ኅበ መሥዋዕቱ ወኵሎሙ መላእክተ ሞአብ ምስሌሁ፥ ወመጽአ መንፈሰ እግዚአብሔር ላዕሌሁ ምስለ ነገር። ፯ ወይቤ እምስጴጦምያ ጸውዐኒ ባላቅ ንጉሠ ሞአብ እምደወለ ጽባሕ እንዘ ይብል ነዐ ርግሞ ሊተ ለያዕቆብ ወነዓ፥ ጸአሎ ሊተ ለእስራኤል። ፰ ምንተ እጼእል ዘእግዚአብሔር ኢጺአለ ወምንተ እረግም ዘእግዚአብሔር ኢረገመ። ፱ እስመ እምአርስተ አድባር እሬእዮ ወእምአውግር እሌብዎ፥ ናሁ ሕዝብ ዘባሕቲቱ የኀድር ወኢይትኌለቍ ውስተ አሕዛብ። ፲ መኑ የአምሮ ለዘርአ ያዕቆብ ወመኑ ይኌልቆ ለሕዝበ እስራኤል ወትንይት ነፍስየ ምስለ ነፍሶሙ ለጻድቃን ወይኩን ዘርእየ ከመ ዘርኦሙ ለእሉ። ፲፩ ወይቤሎ ባላቅ ለበለዓም ለምንት ረሰይከኒ ከመዝ አኮኑ ትርግም ሊተ ፀርየ ጸዋዕኩከ ወናሁ ባርኮ ባረከ፤ ፲፪ ወይቤሎ በለዓም ለባላቅ አኮኑ ኵሎ ቃለ ዘወደየ እግዚአብሔር ውስተ አፉየ ኪያሁ እትዓቀብ ለነቢብ። ፲፫ ወይቤሎ ባላቅ ነዓ ዓዲ ምስሌየ ካልአ መካነ ኅበ ኢትሬእዮሙ በህየ ዘእንበለ አሐዱ ኅብር ዘትሬኢ እምኔሆሙ፥ ወኵሎሙሰ ኢትሬኢ ወርግሞሙ ሊተ በህየ። ፲፬ ወነሥኦ ወአዖዶ ውስተ ገዳም ውስተ ርእሰ ደብር ዘውቅሮ ወነደቀ ሰብዓተ ምሥዋዓተ ወአዕረገ ላህመ ወበግዐ ላዕለ ምሥዋዕ። ፲፭ ወይቤሎ በለዓም ለባላቅ ቁም ኅበ ምሥዋዕ ወአንሰ አሐውር እሰአሎ ለእግዚአብሔር። ፲፮ ወተራከቦ እግዚአብሔር ለበለዓም ወወደየ ቃለ ውስተ አፉሁ ወይቤሎ ግባእ ኅበ ባላቅ ወከመዝ በል። ፲፯ ወገብአ ኅቤሁ ወረከቦ ይቀውም ኅበ ምሥዋዕ ወኵሎሙ መላእክተ ሞአብ ምስሌሁ ወይቤሎ ባላቅ ለበለዓም ምንተ ይቤ እግዚአብሔር ምስለ ነገር። ፲፰ ወይቤ ተንሥእ ወስማዕ ወአጽምእ ባላቅ ወልደ ሶፎር። ፲፱ አኮ ከመ ሰብእ ዘይትዬዋህ እግዚአብሔር ወአኮ ከመ እጓለ እመሕያው ዘይትሜአክ አንተሰ ትቤ ኢይገብር ወኢይነብበኒ ወኢያበጽሕ። ፳ ናሁ ለባርኮ መጻእኩ እባርክ ወኢይትመየጥ። ፳፩ አልቦ ጻማ ውስተ ያዕቆብ ወኢያስተርኢ ሕማም ላዕለ እስራኤል እግዚአብሔር አምላኩ ምስሌሁ ወክብረ መላእክት ሎቱ። ፳፪ እግዚአብሔር ዘአውጽኦ እምብሔረ ግብጽ ከመ ክብረ ዘአሐዱ ቀርኑ። ፳፫ አልቦ ሰገል ውስተ ያዕቆብ ወአልቦ መቅስም በውስተ እስራኤል ወለለመዋሊሁ ይትበሀል ለያዕቆብ ወለእስራኤል ምንተ ይገብር እግዚአብሔር። ፳፬ ናሁ ሕዝብ ዘይትነሣእ ከመ እጓለ አንበሳ ወይጥሕር ከመ አንበሳ ዘኢይነውም እስከ ይበልዕ ዘነዐወ ወይሰቲ ደመ ዘቀተለ። ፳፭ ወይቤሎ ባላቅ ለበለዓም ኢ መርገመ ትረግሞ ሊተ ወኢባርኮ ትባርኮሙ። ፳፮ ወአሥኦ በለዓም ለባላቅ ወይቤሎ ኢይቤለከኑ እንዘ እብል ቃለ ዘይቤለኒ እግዚአብሔር ኪያሁ እገርብ፤ ፳፯ ወነሥኦ ባላቅ ለበለዓም ውስተ ርእሰ ፌጎር ዘየዐውድ ውስተ ገዳም። ፳፰ ወይቤሎ በለዓም ለባላቅ ንድቅ ሊተ ዝየ ሰብዓተ ምሥዋዓተ፥ ወአስተተዳሉ ሊተ ዝየ ሰብዓተ አልሕምተ ወሰብዓተ አባግዐ። ፳፱ ወገብረ ባላቅ በከመ ይቤሎ በለዓም ወአዕረገ ላሕመ ወበግዐ ላዕለ ምሥዋዕ። 
				ምዕራፍ ፳፬።
፩ ወሶበ ርእየ በለዓም ከመ ሠናይ ውእቱ ቅድመ እግዚአብሔር ባርኮቱ ለእስራኤል ኢሖረ በከመ ያለምድ መንጸረ ቅድሜሁ ለአስተቃስምሞ ወሜጠ ገጾ መንገለ ምሥራቅ ዘገዳም። ፪ ወአልዐለ አዕይንቲሁ ወርእዮሙ ለእስራኤል እንዘ ይግዕዙ በበሕዘቢሆሙ ወመጽአ ላዕሌሁ መንፈሰ እግዚአብሔር ምስለ ነገር። ፫ ወይቤ በለዓም ወልደ ቤዖር ብእሲ ራትዕ ይቤ ዘይሬኢ ራእየ እምእግዚአብሔር ዘክሡታት አዕይንቲሁ እንዘ ይነውም። ፬ እፎ ሠናይ አብያቲከ ያዕቆብ ወተዓይኒከ እስራኤል። ፭ ከመ አእዋም ዘይሉል ወከመ ገነት ዘኅበ ፈለግ፥ ወከመ ትዕይንት ዘተከለ እግዚአብሔር ወከመ አርዝ ዘኀበ ማይ። ፮ ወይወጽእ ብእሲ እምዘርኡ ወይቀኒ ብዙኅነ አሕዛበ ወትትሌዐል እምአጋግ መንግሥቱ ወተዐቢ። ፯ ወእግዚአብሔር መርሖ እምግብጽ ከመ ክብረ ዘአሐዱ ቀርኑ ውእቱ ሎቱ፥ ወይበልዖሙ ለአሕዛብ ፀሩ ወያስተናጕዕ ስብሖሙ ወይነድፎሙ በአሕፃሁ ለፀሩ። ፰ ይሰክብ ወየዕርፍ ከመ አንበሳ ወከመ እጓለ አንበሳ መኑ ያነቅሖ፥ እለ ይባርኩከ ቡሩካነ ይኩኑ ወእለ ይረግሙከ ርጉማነ ይኩኑ። ፱ ወተምዐ ባላቅ ላዕለ በለዓም ወአስተጣፍሐ እደዊሁ ወይቤሎ ባላቅ ለበለዓም ከመ ትርግሞሙ ሊተ ለጸላእትየ ጸዋዕኩከ ወናሁ ባርኮ ትባርክ ሣልስከ ዝንቱ። ፲ ወይእዜኒ እቱ ቤተከ እቤ ከመ አክብሮ አክብርከ፥ ወይእዜሰ ኢወሀበከ እግዚአብሔር ክብረ። ፲፩ ወይቤሎ በለዓም ለባላቅ አኮኑ ለወዓልትከኒ እለ ለአከ ኅቤየ እቤሎሙ እንዘ እብል። ፲፪ ለእመ ወሀበኒ ባላቅ ወርቀ ወብሩረ ምልአ ዝንቱ ቤት ኢይክል ተዐድዎ ቃለ እግዚአብሔር ከመ እግበር ሠናይ አው እኩየ እምኅቤየ እብል። ፲፫ ወይእዜኒ ናሁ አአቱ ቤትየ፥ ወነዐ አይድዕከ ዘይገብሩ እሉ ሕዝብ ላዕለ ሕዝብከ በደኃሪ መዋዕል ምስለ ነገር። ፲፬ ወይቤ በለአም ወልደ ቤዖር ብእሲ ራትዕ ይቤ ዘይሬኢ። ፲፭ ወይሰምዕ ቃለ እግዚአብሔር ዘየአምር መዝራዕቶ ለልዑል ወርእየ ራእየ እግዚአብሐኢር ክሡታት አዕይንቲሁ እንዘ ይነውም እሬእዮ። ፲፮ ወአኮ ይእዜ አስተበፅዖ ወአኮ ዘይነውም ወይቀርብ ይሠርቅ ኮከብ እምያዕቆብ ወይትነሣእ እምእስራኤል ወያጠፍኦሙ ለመላእክት ሞአብ ወይጼውዎሙ ለኵሎሙ ደቂቀ ሴት። ፲፯ ወይከውኖ ኤዶም ርስቶ ወይከውኖ ርስቶ ኤሳው ፀሩ ወእስራኤልሰ ገብረ በኀይል። ፲፰ ወይትነሣእ ብእሲ ኃያል እምያዕቆብ ወያጠፍኦሙ ለእለ ድኅኑ እምሀገር። ፲፱ ወርእዮሙ ለአማሌቅ ምስለ ሀገር ወይቤ ቀዳሚሁ ለአሕዛብ አማሌቅ ወይጠፍእ ዘርኦሙ። ፳ ወርእዮሙ ለቄኔዎን ምስለ ነገር ወይቤ ጽንዕት እከይከ፥ ወለእመሂ ውስተ ኰኵሕ አንበርከ እጐሊከ። ፳፩ ወለእመሂ ኮነ ለቤዖር እጕለ ጕሕሎቱ አሶር ይፄውወከ። ፳፪ ወርእዮ ለአግ ምስለ ነገር ወይቤ ኦ ኦ መኑ የሐዩ አመ ይገብሮ እግዚአብሔር ለዝንቱ። ፳፫ ወይወፅእ እምእዴሆሙ ለቀጥያአዎን ወየአክዩ አሶር በዕብራውያን፥ ወዕብራውያን የአክዩ በአሶርው ወእሙንቱሰ ኅቡረ ይጠፍኡ። ፳፬ ወተንሥአ በላአም ወሖረ ወገብአ ውስተ ቤቱ ወባላቅሂ አተወ ቤቶ። 
				ምዕራፍ ፳፭።
፩ ወኅደሩ እስራኤል ውስተ ሰጢን ወተገመኑ ሕዝብ ወዘመዉ በአዋልደ ሞአብ። ፪ ወጻውዓሆሙ ውስተ መሥዋዕተ አማልክቲሆሙ ወበልዑ ሕዝብ መሥዋዕቶን ወሰገዱ ለአማልክቲሆን። ፫ ወተፈጸመ እስራኤል በብዔል ፌጎር ወተምዐ መዐተ እግዚአብሔር ላዕለ እስራኤል። ፬ ወይቤሎ እግዚአብሔር ለሙሴ ንሥኦሙ ለመላእክተ ሕዝብ ወተዛለፎሙ በእንተ ትእዛዙ ለእግዚአብሔር ፀሐይኒ ይሴስል እምቅድመ መንሱተ መዐቱ ለእግዚአብሔር እምእስራኤል። ፭ ወይቤሎሙ ሙሴ ለሕዝበ እስራኤል ቅትሉ አሐዱ አሐዱ እምኔክሙ ሰብአ ቤትክሙ እለ ገብሩ በብዔል ፌጎር። ፮ ወናሁ አሐዱ ብእሲ እምደቂቀ እስራኤል መጽአ ወወሰዶ ለእኁሁ ኅበ መድናዊት በቅድመ ሙሴ ወበቅድመ ኵሉ ተዓይኒሆሙ ለደቂቀ እስራኤል ወእሙንቱሰ ሀለዉ ይበክዩ ኅበ ኆኅተ ደብተራ ዘመርጡል። ፯ ወሶበ ርእየ ፊንሐስ ወልደ አልአዛር ወልደ አሮን ካህን ተንሥአ እማእከለ ትዕይንት ወነሥአ ረምሐ በእዴሁ። ፰ ወቦአ ወተለዎ ለውእቱ ብእሲ እስራኤላዊ ውስተ እቶን ወረገዞሙ ለክልኤሆሙ ለውእቱ ብእሲ እስራኤላዊ መንገለ ሐቌሁ ወለይእቲ ብእሲት መድናዊት ወግኣ እንተ መንገለ ኃፍረታ ወኀደገ መቅሠፍት እምእስራኤል። ፱ ወኮኑ እሞ ሞቱ በውእቱ መቅሠፍት ክልኤቱ እልፍ ወአርባዓ ምእት። ፲ ወነበቦ እግዚአብሐኢር ለሙሴ ወይቤሎ ፊንሐስ ወልደ አልአዛር ወልደ አሮን ካህን አኅደገኒ መዐትየ እምደቂቀ እስራኤል። ፲፩ እስመ ቀንአ ሊተ ቅንአትየ ላዕሌሆሙ ወኢያጥፋእክዎሙ ለደቂቀ እስራኤል በቅንአትየ። ፲፪ ወከመዝ እቤ ናሁ አነ እሁቦ ሕገ ሰላም። ፲፫ ወይኩኖ ሎቱ ወለዘርኡ እምድኅሬሁ ሕገ ክህነት ዘለዓለም እስመ ቀንአ ለአምላኩ ወአስተሥረየ ለደቂቀ እስራኤል። ፲፬ ወስሙ ለውእቱ ብእሲ እስራኤላዊ ዘተቀትለ ምስለ መድናዊት ዘንበሪ ወልደ ሐሎ መልአኮሙ ለሕዝበ ስምዖን። ፲፭ ወስማ ለይእቲ ብእሲት መድናዊት እንተ ተቀትለት ከስቢ ወለተ ሱር መልአኮሙ ለሕዝብ ሳሞት ዘቤተ አበዊሆሙ ውእቱ ለምድያም። ፲፮ ወነበቦ እግዚአብሔር ለሙሴ ወይቤሎ ተፃረርዎሙ ለመድናውያን ወቅትልዎሙ እስመ እሙንቱኒ ይፃረሩክሙ በጕሕሉት። ፲፯ ወኵሉ ዘይትጐሐለክሙ በእንተ ፌጎር ወበእንተ ከስቢ ወለተ መልአከ ምድያም እኅቶሙ እንተ ተቀትለት አመ ዕለተ መቅሠፍት በበይነ ፌጎር። 
				ምዕራፍ ፳፮።
፩ ወኮነ እምድኅረ መቅሠፍት ነበቦሙ እግዚአብሔር ለሙሴ ወለአልአዛር ካህን። ፪ ወይቤሎሙ ንሥኡ እምጥንቱ ወኈልቁ ኵሎ ተዓይኒሆሙ እምጥንቱ ወኈልቁ ኵሉ ተዓይኒሆሙ ለደቂቀ እስራኤል ዘእምዕሥራ ዓም ወላዕሉ በበአብያተ አበዊሆሙ ኵሎ ዘይወፅእ እምውስተ እስራኤል። ፫ ወነገርዎሙ ሙሴ ወአልአዛር በአራቦት ዘሞአብ በኀበ ዮርዳኖስ ዘመን ገለ ኢያሪኮ። ፬ ወይቤልዎሙ ተፋቀዱ ዘእምዕሥራ ዓም ወላዕሉ በከመ አዘዞ እግዚአብሔር ለሙሴ። ፭ ወደቂቀ እስራኤል እለ ወፅኡ እምግብጽ ሮቤል በኵሩ ለእስራኤል ወደቂቀ ሮቤል ሄኖኅ ወነገደ ሄኖኅ ዘፋውሊ ነገደ ፋሉይ። ፮ ዘአስሮንሂ ነገደ አስሮኒ ወዘከርም ነገደ ከርሞ፥ እሉ ሕዝብ ዘሮቤል። ፯ ወኮነ ኍላቌሆሙ አርባዕቱ እልፍ ወሠላሳ ምእት ወሰብዓቱ ምእት ወሠላሳ። ፰ ወደቂቀ ፋሊ ኤልያብ ወደቂቀ ኤልያብ ናሙኤል ወዳታን ወአቤሮን። ፱ እሉ ዐበይተ ትዕይንት እለ ቆሙ ላዕለ ሙሴ ወአሮን ውስተ ትዕይንት ዘቆሬ አመ ተቃወሙ ላዕለ እግዚአብሔር። ፲ ወአብቀወት ምድር አፉሃ ወውሕጠቶሙ ወለቆሬሂህ ወሞቱ ወለትዕይንቲሆሙሂ ክልኤቱ ምእት ወሐምሳ በልዐቶሙ እሳት ወኮኑ ለተአምር። ፲፩ ወደቂቀ ቆሬስ ኢሞቱ። ፲፪ ወደቂቀ ስምዖንሂ ዘናሙሔል ውስተ ነገደ ደቂቀ ናሙሔል ወዘኢያምንሂ ውስተ ነገደ ደቂቀ ኢያምኒ፥ ወዘኢያክንሂ ውስተ ነገደ ደቂቀ ኢያክኒ። ፲፫ ወዘዛራሂ ውስተ ነገደ ደቂቀ ዛራይ ወዘሳውልሂ ውስተ ነገደ ሳውል፥ ፲፬ እሉ ሕዝብ ዘስምዖን ወኁላቌሆሙ ክልኤቱ እልፍ ወዕሥራ ምእት ወክልኤቱ ምእት። ፲፭ ወደቂቀ ይሁዳ ዔር ወአውናን ወሴሎን ወፋሬስ ወዛራ፥ ወሞቱ ዔር ወአውናን በምድረ ከነአን። ፲፮ ወኮኑ ደቂቀ ይሁዳ በበሕዝቢሆሙ ዘሴሎን ውስተ ነገደ ሴሎኒ ወዘፋሬስ ውስተ ነገደ ፋሬስ ወዘዛራ ውስተ ነገደ ዛራይ። ፲፯ ወኮኑ ደቂቀ ፋሬስ ዘአሴሮን ውስተ ነገደ አሴሮኒ ወዘያሙሔልሂ ውስተ ነገደ ያሙሐሊ። ፲፰ እሉ ሕዝብ ዘይሁዳ ወኁላቌሆሙ ሰብዓቱ እልፍ ወስሳ ምእት ወሐስምቱ ምእት። ፲፱ ወደቂቀ ይሳኮርሂ በበሕዘቢሆሙ ዘቶላ ውስተ ነገደ ቶላይ፥ ወዘፎሐ ውስተ ነገደ ፎሐይ። ፳ ወዘያሱብ ውስተ ነገደ ያሱብ ወዘሠምራ ውስተ ሠምራይ። ፳፩ እሉ ሕዝብ ዘይሳኮር ወኁላቌሆሙ ሰብዓቱ እልፍ ወአርባዓ ምእት ወሠለስቱ ምእት። ፳፪ ወደቂቀ ዛብሎንሂ በበሕዘቢሆሙ ዘሳሬድ ውስተ ነገደ ሳሮይድ፥ ወዘአሎ ውስተ ነገደ አሎኒ ወዘአሎኒ ውስተ ነገደ አሎልይ። ፳፫ እሉ ሕዝብ ዘዛብሎን ወኁላቌሆሙ ሰብዓቱ እልፍ ወሐምስቱ ምእት። ፳፬ ወደቂቀ ጋድሂ በበሕዘቢሆሙ ዘሳፎን ነገደ ሳፎኒ፥ ወዘሐግ ውስተ ነገድ ሐጊ፥ ወዘሱኒ ነገደ ሱንይ። ፳፭ ወዘአዜን ውስተ ነገደ አዜኒ፥ ወዘሳደፍ ውስተ ነገደ ሰድፍይ። ፳፮ ወዘአሩሐድ ውስተ ነገደ አሩሐዲ፥ ወዘአሩሔል ውስተ ነገደ አሩሔል። ፳፯ እሉ ሕዝብ ዘጋድ ወኁላቌሆሙ አርባዕቱ እልፍ ወሐምስቱ ምእት። ፳፰ ወደቂቀ አሴርሂ በበሕዘቢሆሙ ዘኢያምን ውስተ ነገደ ኢያምን፥ ወዘኢያሱ ውስተ ነገደ ኢያሱይ፥ ወዘባርያ ውስተ ነገደ ባራይ። ፳፱ ወዘኮበር ውስተ ነገደ ኮቦሪ ወዘምልክያል። ፴ ወስማ ለወለተ አሴር ሳራ። ፴፩ እሉ ሕዝበ አሴር ወኁላቌሆሙ ሐምስቱ እልፍ ወሠላሳ ምእት ወአርባዕቱ ምእት። ፴፪ ወደቂቀ ዮሴፍ በበሕዘቢሆሞ ምናሴ ወኤፍሬም። ፴፫ ወደቂቀ ምናሴ ዘማኪር ነገደ ማኪሪ፥ ወማኪር ወለዶ ለገለአድ ወዘገለአድ ነገደ ገለአዲ። ፴፬ እሉ ደቂቀ ገለአድ ዘአክያዜር ነገደ አክያዜር ወዘኬልግ ነገደ ኬሌጊ። ፴፭ ወዘኢሳርያል ነገደ ኢሳርያሊ፥ ወዘሴኬም ነገደ ሴኬማ። ፴፮ ወዘሲማኤር ነገደ ሲማኤሪ፥ ወዘዖፌር ነገደ ዖፌሪ። ፴፯ ወለሰለጰአድ ወልደ ዖፌር አልቦቱ ደቂቅ ዘእንበለ አዋልድ ወዝንቱ ውእቱ አስማቲሆን መሐላ፥ ወኑሓ፥ ወሄግላ ወሜልካ፥ ወቴርሳ። ፴፰ ዝንቱ ሕዥበ ምናሴ ወኍላቌሆሙ ሐምስቱ እልፍ ወዕሥራ ምእት ወሰብዓቱ ምእት። ፴፱ ወእሉ ደቂቀ ኤፍሬም ዘሱታላ ነገደ ሱታላይ፥ ወዘጣናህ ነገደ ጣናሂ። ፵ እሉ ደቂቀ ሱታላ ወዘኦዴን ነገደ ኦዴን። ፵፩ እሉ ሕዝብ ዘኤፍሬም ወኍላቌሆሙ ሠለስቱ እልፍ ወስሳ ምእት ወሐምስቱ ምእት። ፵፪ ወእሉ ሕዝብ ዘደቂቀ ዮሴፍ በበነገዶሙ ወደቂቀ ብንያም በበነገዶሙ ዘበዓል ነገደ በዓሊ ወዘአሴቤር ነገደ አሴርቤሪ ወዘአኪራን ነገደ አኪራኒ ወዘሰፈን ነገደ ሰፈርኒ። ፵፫ ወኮኑ ደቂቀ በዓል አዴር ወኑሐሚን ወዘኑሐሚን ነገደ ኑሐሚኒ። ፵፬ እሉ ደቂቀ ብንያም በበነገዶሙ ወኋላቌሆሙ አርባዕቱ እልፍ፥ ወሐምሳ ምእት ወሰብዓቱ ምእት። ፵፭ ወደቂቀ ዳንሂ በበነገዶሙ ዘዓሣ ነገደ ዓሣ እሉ ሕዝብ ዘዳን፥ በበነገዶሙ ወኁላቌሆሙ ለኵሉ ነገደ ዳን ሰብዓቱ እልፍ ወሐምሳ ምእት፥ ወአርባዕቱ ምእት። ፵፮ ወደቂቀ ንፍታሌምሂ በበነገዶሙ ዘአሴሔል ነገደ አሴሔሊ ወዘጎሄን ነገደ ጎሄኒ። ፵፯ ወዘዴሴር ነገደ ዴሲሪ፥ው እዘሴሌም ነገደ ሴሌሚ። ፵፰ እሉ ሕዝብ ዘንፍታሌም ወኁላቌሆሙ አርባዕቱ እልፍ፥ ወሐምሳ ምእት ወአርባዕቱ ምእት። ፵፱ ወዝንቱ ኍላቌሆሙ ለደቂቀ እስራኤል ስሳ እልፍ ወዓሠርቱ ምእት ወሰብዓቱ ምእት ወሠላሳ። ፶ ወነበቦ እግዚአብሔር ለሙሴ ወይቤሎ እሉ እለ ይወርስዋ ለይእቲ ምድር በበመክፈልቶሙ ወበበኁልቈ አስማተ አበዊሆሙ። ፶፩ ለእለ ይበዝኁ ታእብዝኅ መክፈልቶሙ ወለእለ ይውሕዱ ታውሕዽ መክፈልቶሙ ወለለአሐዱ እምኔሆሙ በአምጣነ ኁልቆሙ ትሁቦሙ ወበዕፃሆሙ ይረክቦሙ መክፈልቶሙ እለ ተሰምዩ በበነገደ አበዊሆሙ። ፶፪ ወይወርሱ እመክፈልቶሙ አበዊሆሙ ዘይረክቦሙ ርስቶሙ አበዊሆሙ ዘርየክቦሙ ርስቶሙ ማእከለ ብዙኃን ወውሑዳን። ፶፫ ወደቂቀ ሌዊሃ በበነገዶሙ ዘጌዶስን ነገደ ጌድሶን ወዘቀዓት ነገደ ቀዓቲ ወዘሜራሪ ነገደ ሜራሪ። ፶፬ እሉ ሕዝብ ነገደ ደቂቀ ሌዊ፥ ነገደ ሎቤኒ ወነገደ ኬብሮን ወነገደ ሙሐሊ፥ ወነገደ ሐሙሲ ወነገደ ቆሬ፥ ወነገደ ቀዓት ወቀዓት ወለዶ ለእንበረም። ፶፭ ወስማ ለብሲተ እንበረም ዮካብድ ወለተ ሌዊ ዘወለደቶሙ ለእሉ ሌዋውያን በብሔረ ግብጽ ወወለደት ሎቱ ለእንበረም አሮንሃ ወሙሴሃ ወማርያምሃ እኅቶሙ። ፶፮ ወተወልዱ ለአሮን ናዳብ ወአብዩድ፥ ወአልአዛር ወይታምር። ፶፯ ወሞቱ ናዳብ ወአብዩድ አመ አብኡ እሳተ ዘእምባዕድ ቅድመ እግዚአብሔር በገዳም ዘሲና። ፶፰ ወኮነ ኍላቌሆሙ ክልኤቱ እልፍ ወሠላሳ ምእት ኵሉ ተባዕት ዘእምአሐዱ ወርኅ ወላዕሉ እስመ ኢተኈለቁ ምስለ ደቂቀ እስራኤል እስመ ኢተውህበ ሎሙ መክፈልት ማእከሎሙ ለደቂቀ እስራኤል። ፶፱ ወከመዝ ውእቱ አስተፋቅዶቶሙ ለሙሴ ወለአልአዛር ካህን እለ ኈለቍዎሙ ለደቂቀ እስራኤል በአራቦት ዘሞአብ በኀበ ዮርዳኖስ ዘመንገለ ኢያሪኮ። ፷ ወእምእለ ኈለቍዎሙ ሙሴ ወአሮን በገዳም ዘሲና ወኢተርፈ ብእሲ እምደቂቀ እስራኤል ዘእንበለ ካሌብ ወልደ ዮፎኒ ወሆሤዕ ወልደ ነዌ፥ እስመ ይቤሎሙ እግዚአብሔር ከመ ሞተ ይመውቱ በገዳም። 
				ምዕራፍ ፳፯።
፩ ወመጽአ አዋልደ ሰለጵአድ ወልደ ዖፌር ገለአድ ወልደ ማኪር ዘእምነገደ ምናሴ ወልደ ዮሴፍ፥ ወዝንቱ ውእቱ አስማቲሆን መሐላ ወኑሓ ወሔግላ ወሜልካ ወቴርሳ። ፪ ወቆማ ቅድመ ሙሴ ወቅድመ አልአዛር ካህን ወቅድመ መላእክት ወቅድመ ኵሉ ተዓይን ኅበ ኆኅተ ደብተራ ዘመርጡል። ፫ ወይቤላ አቡነ ሞተ በገዳም ወኢሀለወ ማእከሎሙ ለትዕይንት ዘተቃወሙ ቅድመ እግዚአብሔር ምስለ ትዕይንተ ቆሬ፥ እስመ በኃጢአተ ዚአሁ ሞተ ወላቦቱ ደቂቅ ወኢይደምሰስ ስሙ ለአቡነ ማእከል ነገዱ እስመ አልቦቱ ውሉድ ሀቡነ መክፈልተነ በማእከለ አኅዊሁ ለአቡነ። ፬ ወአብአ ሙሴ ቃሎን ቅድመ እግዚአብሔር። ፭ ወነበቦ እግዚአብሔር ለሙሴ ወይቤሎ ርቱዐ ይቤላ አዋልደ ሰለጰአድ ሀቦን መክፈልተ ርስቶን በማእከለ አኅዊሁ ለአቡሆን ወታግብእሎን መክፈልተ አቡሆን። ፮ ወንግሮሙ ለደቂቀ እስራኤል ወበሎሙ ለእመ ሞተ ብእሲ ወአልቦቱ ደቂቅ ትሁቡ ርስቶ ለአዋልዲሁ። ፯ው እለእመ አልቦቱ ወለት ሀቡ ርስቶ ለአኅዊሁ። ፰ ወለእመ አልቦ አኀው ሀቡ ርስቶ ለእኅወ አቡሁ። ፱ ወለእመ አልቦ እኅወ አቡሁ ሀቡ ርስቶ ለቤት ዘቅሩቡ እምነገዱ ወይርሶ። ፲ ወይኩን ዝንቱ ፍትሕ ወኵነኔ ለደቂቀ እስራኤል በከመ አዘዞ እግዚአብሔር ለሙሴ። ፲፩ ወይቤሎ እግዚአብሔር ለሙሴ ዕርግ ውስተ ደብረ ናባው ወረአያ ለምድረ ከአን ዘአነ አሁቦሙ ለደቂቀ እስራኤል ይኰንንዋ። ፲፪ ወተወሰከ ኅበ ሕዝብከ አንተሂ በከመ ተወስከ አሮን እኁከ በደብረ ሆር። ፲፫ እስመ ተዐወርክሙ ቃልየ በገዳም ዘፂን አመ ተዋሣእክምዎሙ ለትዕይንት። ፲፬ ወቀድሶሂ ኢቀደስክሙኒ በበይነ ማይ በቅድሜሆሙ ዘውእቱ ማየ ቅስት ዘበቃዴስ በገዳም ዘፂን። ፲፭ ወይቤሎ ሙሴ ለእግዚአብሔር ለይርአይ እግዚአብሔር አምላካ ለኵላ ዘሥጋ ወለኵላ ዘነፍስ ብእሴ ለዛቲ ትዕይንት። ፲፮ ዘይወጽእ ወዘይበውእ ወዘያወፅኦሙ ወዘያበውኦሙ በቅድመ ገጾሙ ወኢትኩን ትዕይንቱ ለእግዚአብሔር ከመ አባግዕ ዘአልቦ ኖላዊ። ፲፯ ወነበቦ እግዚአብሔር ለሙሴ ወይቤሎ ንሥኦ ኅቤከ ለዮሴዕ ወልደ ነዌ ብእሴ ዘሀለወ ላዕሌሁ መንፈስ ቅዱስ ወደይ እዴከ ላዕሌሁ። ፲፰ ወአቅሞ ቅድመ አልአዛር ካህን ወአዝዞ ቅድመ ኵሉ ተዓይን ወአዝዝ በእንቲአሁ ቅድሜሆሙ። ፲፱ ወታግብእ ክብረከ ላዕሌሁ ከመ ይትአዘዙ  ሎቱ ደቂቀ እስራኤል። ፳ ወይቁሙ ቅድመ አልአዛር ካህን ወይስአልዎ ፍትሐ ዘይትናገር ቅድመ እግዚአብሔር። ፳፩ ወበቃለ ዚአሁ ይባኡ ወበቃለ ዚአሁ ይፃኡ ውእቱ ወደቂቀ እስራኤል ኅቡረ ወኵሉ ተዓይን። ፳፪ ወገብረ ሙሴ በከመ አዘዞ እግዚአብሔር ወነሥኦ ለኢያሱ ወአቀሞ ቅድመ አልአዛር ካህን ወቅድመ ኵሉ ተዓይን ወወደየ እዴሁ ላዕሌሁ ወሤሞ በከመ አዘዞ እግዚአብሐኢር።
				ምዕራፍ ፳፰።
፩ ወነበቦ እግዚአብሔር ለሙሴ ወይቤሎ አዝዞሙ ለደቂቀ እስራኤል ወበሎሙ ቍርባንየ ወሀብትየ ወመሥዋዕትየ ዘመዐዛ ሠናይ ዕቀቡ ከመ ታብኡ ሊተ በበዓላትየ። ፪ ወበሎሙ ዝንቱ ውእቱ መሥዋዕትየ ኵሉ ዘታበውኡ ለእግዚአብሔር አባግዐ ዘዘዓመት ንጹሐነ ክልኤተ ለለዕለቱ መሥዋዕት ዘዘልፍ። ፫ አሐደ በግዐ ትገብሩ በጽባሕ ወአሐደ በግዐ ትገብሩ በሠርክ። ፬ ወትገብሩ ሥንዳሌ ዓሥራተ እዴሃ ለኢፍ ለመሥዋዕት ዘዘልፍ ዘግቡር በቅብዕ በራብዕተ እዴሃ ለኢን ለመሥዋዕት ዘዘልፍ። ፭ በከመ ተገብረ በደብረ ሲና ለመዐዛ ሠናይ ለእግዚአብሔር። ፮ ወሞጻሕቱ ራብዕተ እዴሃ ለኢን ወይን ለአሐዱ በግዕ ታወጽሕ ሞጻሕተ ቅዱሰ ለእግዚአብሐኢር። ፯ ወይገብሩ ካልአ በግዐ ፍና ሠርክ በከመ መሥዋዕቱ ወበከመ ሞጻሕቱ ትገብሩ ለመዐዛ ሠናይ ለእግዚአብሔር። ፰ ወበዕለተ ሰንበት ትገብሩ ክልኤተ አባግዐ ዘዘዓመት ንጹሐነ፥ ወክልኤተ ዓሥራተ ዘሥንዳሌ ለመሥዋዕት ዘግቡር በቅብዕ። ፱ ወሞጻሕቱ ወቍርባኑ ለሰንበት ዘእምሰናብት ላዕለ መሥዋዕት ዘዘልፍ ሎቱኒ ሞጻሕቱ። ፲ ወአመ ሠርቀ ወርኅ ታበውኡ መሥዋዕተ ለእግዚአብሔር አሥዋረ ክልኤተ እምአልሕምት፥ ወበግዐ አሐደ፣ ወማሕስአ በግዕ ሰብዐተ ዘዘዓመት። ፲፩ ወሠለስተ ዓሥራተ ሥንዳሌ ዘመሥዋዕት በቅብዕ ለአሐዱ ላሕም ወክልኤተ ሥንዳሌ መሥዋዕት ዘግቡር በቅብዕ ለአሐዱ በግዕ። ፲፪ ወዓሥራተ ዓሥራት ሥንዳሌ መሥዋዕት ዘግቡር በቅብዕ ለለአሐዱ ማሕስእ መሥዋዕተ መዐዛ ሠናይ ለእግዚአብሔር። ፲፫ ወሞጻሕቶሙ መንፈቃ ለኢን ወይን ይኩን ለአሐዱ ላሕም፥ ወሣልስተ እዴሃ ለኢን ይኩን ለአሐዱ ወግዕ፥ ወራብዕተ እዴሃ ለኢን ይኩን ለለአሐዱ ማሕስአ ዝንቱ ውእቱ መሥዋዕተ ወርኅ በበወርኁ እምአውራኅ ዓመት። ፲፬ ወሐርጌ አሐዱ እምአጣሊ ለእግዚአብሔር በእንተ ኀጢአት ላዕለ መሥዋዕት ዘዘልፍ ትገብሩ ወሞሳሕቱሂ። ፲፭ ወበቀዳሚ ወርኅ አመ ዐሡር ወረቡዑ ለሠርቅ ፋሲካሁ ለእግዚአብሔር። ፲፮ ወአመ ዐሡር ወኅሙሱ ለሠርቀ ውእቱ ወርኅ በዓል ሰቡዐ ዕለተ ናእተ ትበልዑ። ፲፯ ወቀዳሚት ዕለት ቅድስተ ትሰመይ ለክሙ ኵሎ ግብረ ማሕረስ ኢትግበሩ ባቲ። ፲፰ ወታበውኡ ቍርባነ ለእግዚአብሔር አሥዋረ ክልኤተ እምአልሕምት ወበግዐ አሐደ ወመሐስአ አባግዕ ሰብዐተ ንጹሓን ዘዘዓመት ይኩንክሙ። ፲፱ ወመሥዋዕቶሙ ሥንዳሌ ዘግቡር በቅብዕ ሠለስቱ ዓሥርት ለአሐዱ ላሕም ወክልኤቱ ዓሥራት ለአሐዱ በግዕ። ፳ ወዓሥራተ ዓሥራት ትገብር ለአሐዱ ማሕስአ በግዕ ወከማሁ ለሰብዓቲሆሙ መሐስአ አባግዕ። ፳፩ ወሐርጌ አሐዱ እምአጣሊ በእንተ ኅጢአት በዘቦቱ ያስተሠርዩ ለክሙ ዘእንበለ መሥዋዕት ዘኵሉ ጊዜ በበነግህ ዘመሥዋዕተ ዘልፍ። ፳፪ ወከመዝ ትገብሩ ለለዕለቱ ለሰብዑ ወመዋዕል ቍርባነ ወመሥዋዕተ ለመዐዛ ሠናይ ለእግዚአብሔር በዲበ መሥዋዕት ዘዘልፍ ወትገብር ሞጻሕተኒ። ፳፫ ወዕለት ሳብዕት ቅድስተ ትኩንክሙ ወኵሎ ግብረ ማሕረስ ኢትግበሩ ባቲ። ፳፬ ወአመ ዕለተ ሰዊት አመ ታበውኡ መሥዋዕተ ሰዊት ለእግዚአብሔር ሰንበተ ቅድስተ ትኩንክሙ ወኵሎ ግብረ ማሕረስ ኢትግበሩ ባቲ። ፳፭ ወታበውኡ መሥዋዕተ ለመዕተ ለመዐዛ ሠናይ ለእግዚአብሔር አሥዋረ እምአልሕምት ክልኤተ፥ ወአሐደ በግዐ ወመሐስአ በግዕ ሰብዐተ ዘዘዓመት ንጹሓነ። ፳፮ ወመሥዋዕቶሙኒ ሥንዳሌ ዘግቡር በቅብዕ ሠለስቱ ዓሥራት ለአሐዱ ላሕም፥ ወክልኤቱ ዓሥራት ለአሐዱ በግዕ። ፳፯ ወዓሥራተ ዓሥራት ለአሐዱ ማሕስአ በግዕ፥ ወከማሁ ለሰብዓቲሆሙ መሐስአ አባግዕ። ፳፰ ወሐርጌ አሐዱ እምአጣሊ በእንተ ኀጢአት በዘቦቱ ያሳተሠርዩ ለክሙ ዘእንበለ መሥዋዕተ ዘልፍ። ፳፱ ወመሥዋዕቶሙኒ ትገብሩ ሊተ ወንጹሓነ ለይኩኑ ለክሙ ወሞጻሕቶሙኒ። 
				ምዕራፍ ፳፱።
፩ ወበሳብዕ ወርኅ አመ ሠርቀ ወርኅ ቅድስተ ትሰመይ ለክሙ ይእቲ ዕለት ኵሎ ግብረ ማሕረስ ኢትግበሩ ባቲ ወዕለተ ትእምርት ትኩንክሙ። ፪ ወትገብሩ መሥዋዕተ ለመዐዛ ሠናይ ለእግዚአብሔር ሦረ አሐደ እምአልሕምት ወበግዐ አሐደ ወመሐስአ አባግዐ ሰብዐተ ንጹሓነ ዘዘዓመት። ፫ ወመሥዋዕቶሙኒ ሥንዳሌ ዘግቡር በቅብዕ ሠለስቱ ዓሥራት ለአሐዱ ላሕም፥ ወክልኤቱ ዓሥራት ለአሐዱ በግዕ። ፬ ወዓሥራተ ዓሥራት ለአሐዱ ማሕስአ በግዕ ወከማሁ ለሰብዐቲሆሙ መሐስአ አባግዕ። ፭ ወሐርጌስ አሐደ እምአጣሊ በእንተ ኀጢአት በዘቦቱ ያስተሠርዩ ለክሙ ዘእንበለ መሥዋዕት ዘበበሠርቀ ወርኅ ወመሥዋዕት ዘዘልፍ። ፮ ወመሥዋዕቶሙኒ ወሞጻሕቶሙኒ ዘከመ ሕጎሙ ለመዐዛ ሠናይ ለእግዚአብሔር። ፯ ወአመ ዐሠሩ ለሠርቀ ውእቱ ወርኅ ቅድስተ ትሰመይ ለክሙ ወአሕምምዋ ለነፍስክሙ ወኵሎ ግብረ ማሕረስ ኢትግበሩ ባቲ። ፰ ወታበውኡ መሥዋዕተ ለመዐዛ ሠናይ ሦረ አሐደ እምአልሕምት ወበግዐ አሐደ ወመሐስአ አባግዕ ሰብዐተ ንጹሓነ ዘዘዓመት ይኩኑ ለክሙ። ፱ ወመሥዋዕቶሙኒ ሥንዳሌ ዘግቡር በቅብዕ ሠለስቱ ዓሥራት ለአሐዱ ላሕም ወክልኤቱ ዓሥራት ለአሐዱ በግዕ። ፲ ወዓሥራተ ዓሥራት ለአሐዱ ማሕስአ በግዕ ወከማሁ ለሰብዐቲሆሙ መሐስአ አባግዕ። ፲፩ ወሐርጌ አሐደ እምአጣሊ በእንተ ኀጢአት በዘቦቱ ያስተሰርዩ ለክሙ ዘእንበለ ዘበእንተ ኀጢአት ለአስተርዮ ወመሥዋዕት ዘዘልፍ ወመሥዋዕቶሙኒ ወሞጻሕቶሙ በከመ ሕጎሙ ለመዓዛ ሠናይ። ፲፪ ወአመ ዐሡር ወኀሙሰ ለሠርቅ ውእቱ ወርኅ ሳብዕ ቅድስተ ትሰመይ ለክሙ፥ ወኵሎ ግብረ ማሕረስ ኢትበሩ ባቲ ወግበሩ በዓለ ለእግዚአብሔር ሰቡዐ መዋዕለ። ፲፫ ወአብኡ መሥዋዕተ ቍርባን ለመዐዛ ሠናይ ለእግዚአብሔር አመ ዕለተ ቀዳሚት ዐሠርተ ወሠለስተ አሥዋረ ወክልኤተ አባግዐ ወዐሠርተ ወአርባዕተ መሐስአ አባግዕ ዘዘዓመት ንጹሓነ ይኩኑ። ፲፬ ወመሥዋዕቶሙ ሠለስቱ ዓሥራት ለአሐዱ ላሕም ሥንዳሌ ዘግቡር በቅብእ ወከማሁ ለዐሠርቲሆሙ ወሠለስቲሆሙ አልሕምት ወክልኤቱ ዓሥራት ለአሐዱ በግዕ ከማሁ ለክልኤሆሙ አባግዕ። ፲፭ ወአሐዱ ዐሥራት ለአሐዱ ማሕስአ በግዕ፥ ወከማሁ ለዐሠርቲሆሙ ወአርባዕቲሆሙ መሐስአ አባግዕ። ፲፮ ወሐርጌ አሐደ እምአጣሊ በእንተ ኀጢአት ዘእንበለ መሥዋዕተ ዘልፍ ወመሥዋዕቶሙ ወሞጻሕቶሙ። ፲፯ ወበሣኒታ ዕለት ዐሠርቱ ወክልኤተ አሥዋረ ታበውኡ፥ ወክልኤተ አባግዐ ወዐሠርተ ወአርባዕተ መሐስአ አባግዕ ንጹሓነ ዘዘዓመት። ፲፰ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመሕስአ አግባዕኒ በበኁላቌሆሙ በከመ ሕጎሙ። ፲፱ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞጻሕቶሙ። ፳ ወበሣልስት ዕለት ዓሠርተ ወአሐደ አሥዋረ ወክልኤተ አባግዐ ወመሐስአ አባግዕ ዓሠርተ ወአርባዕተ ንጹሐነ ዘዘዓመት። ፳፩ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመሐስአ አባግዕኒ በበኁላቌሆሙ በከመ ሕጎሙ። ፳፪ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞሞጻሕቶሙ። ፳፫ ወበራብዕት ዕለት ዐሠርተ አሥዋረ ወክልኤተ አባግዐ ወዓሠርተ ወአርባዕተ መሐስአ አባግዕ ንጹሐነ ዘዘዓመት። ፳፬ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመሐስአ አባግዕኒ በበኁላቌሆሙ በከመ ሕጎሙ ፳፭ ወሐርጌ አሐዱ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞጻሕቶሙ። ፳፮ ወበሐምስ ዕለት ተስዓተ አሥዋረ ክልኤተ አባግዐ ወዓሠርተ አሥዋረ ክልኤተ መሐስአ አባግዕ ንጹሐነ ዘዘዓመት። ፳፯ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመ ሐስአ አባግዕኒ በበኍላቌሆሙ በከመ ሕጎሙ። ፳፰ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘአልፍ ወመሥዋዕቶሙ ወሞጻሕቶሙ። ፳፱ ወበሳድስት ዕለት ሰመንተ አሥዋረ ወክልኤተ አባግዐ ወዓሠርተ ወአርባዕተ መሐስአ አባግዕ ንጹሐነ ዘዘዓመት። ፴ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመሐስአ አባግዕኒ በበኍላቌሆሙ በከመ ሕጎሙ። ፴፩ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞጻሕቶሙ። ፴፪ ወበሳብዕት ዕለት ሰብዓተ አሥዋረ ወክልኤተ አባግዐ ወዓሠርተ ወአርባዕተ መሐስአ አባግዕ ንጹሐነ ዘዘዓመት። ፴፫ ወመሥዋዕቶሙ ወሞጻሕቶሙ ለአልሕምትኒ ወለአባግዕኒ ወለመሐስአ አባግዕኒ በበኍላቌሆሙ በከመ ሕጎሙ። ፴፬ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞጻሕቶሙ። ፴፭ ወበሳምንት ዕለት ዕለት ተሐውሶ ይእቲ ለክሙ፥ ኵሎ ግብረ ማሕረስ ኢትግበሩ ባቲ። ፴፮ ወአብኡ መሥዋዕተ ወቍርባነ ለመዓዛ ሠናይ ለእግዚአብሔር ላሕመ አሐደ ወበግዐ አሐደ ለመሥዋዕት፥ ወሰብዓተ መሐስአ አባግዕ ንጹሐነ ዘዘዓመት። ፴፯ ወመሥዋዕቶሙ ወሞጻሕቶሙ ለላሕምኒ ወለበግዕኒ ወለመሐስአ አባግዕኒ በበኁላቌሆሙ በከመ ሕጎሙ። ፴፰ ወሐርጌ አሐደ እምአጣሊ በእንተ ኃጢአት ዘእንበለ መሥዋዕት ዘዘልፍ ወመሥዋዕቶሙ ወሞጻሕቶሙ። ፴፱ ወከመዝ ግበሩ ዘንተ ለእግዚአብሔር ዘእንበለ ዘበፈቃድክሙ ወቍርባንክሙኒ ወመሥዋዕቲክሙኒ ወሞጻሕቲክሙኒ ወዘእምድኃኒትክሙኒ። ፵ ወነገሮሙ ሙሴ ለደቂቀ እስራኤል ኵሎ ዘከመ አዘዞ እግዚአብሔር።
				ምዕራፍ ፴።
፩ ወነገሮሙ ሙሴ ለመላእክተ ሕዝብ ዘደቂቀ እስራኤል ወይቤሎሙ ዝንቱ ውእቱ ቃል ዘአዘዘ እግዚአብሔር። ፪ ብእሲ ብእሲ ለእመ በዕፀ ብፀዐተ ለእግዚአብሔር ወለእመኒ መሐለ መሐላ አው ፈለጠ ፍሉጠ በእንተ ነፍሱ ኢያግምን ኵሎ ቃሎ ዘወፅአ እምአፉሁ ይግበር። ፫ ወለእመኒ ብእሲት በፅዐት ብፅዐተ ለእግዚአብሔር አው ፈለጠት ፍሉጠ በቤተ አቡሃ በንእሳ ወሰምዓ አቡሃ ጸሎታ ወኵሎ ብፅዐታ ዘበፅዐት በእንተ ነፍሳ ወተጸመማ አቡሃ ወይቀውም ላዕሌሃ ኵሉ ጸሎታ ወኵሉ ብፅዓቲሃ ዘበፅዐት በእንተ ነፍሳ። ፬ ወለእመሰ ገብረ ላቲ አቡሃ ወፈጸመ በዕለተ ሰምዐ ኵሎ ጸሎታ ወብፅዓቲሃ ዘበፅዐት በእንተ ነፍሳ ኢይነብር ላዕሌሃ፥ ወያነጽሓ እግዚአብሔር በዕለተ ገብረ ላቲ አቡሃ። ፭ ወለእመሰ አውሰበት ብእሴ ወሀለወ ላዕሌሃ ጸሎታ በከመ ነበበት በከናፍሪሃ ኩሎ ዘበፅዐት በእንተ ነፍሳ ወሰምዐ ምታ ወተጸመማ በዕለተ ሰምዐ ከማሁ ይቀም ላዕሌሃ ኵሉ ጸሎታ ወብፅዓቲሃ ዘበፅዐት በእንተ ነፍሳ። ፮ ወለእመሰ ገብረ ላቲ ምታ ወፈጸመ በዕለተ ሰምዐ ኵሎ ጸሎታ ወብፅዓቲሃ ዘበፅዐት በእንተ ነፍሳ ኢይነብር ላዕሌሃ እስመ ገብረ ላቲ ምታ ወያነጽሓ እግዚአብሔር። ፯ ወጸሎታሂ ለመበለት ወለእንተ አውጽኣ ምታ ኵሉ ዘበፅዐት በእንተ ነፍሳ ይሄሉ ላዕሌሃ። ፰ ወለእመኒ እንዘ ሀለወት በቤተ ምታ ጸለየት ወበፅዐት በእንተ ነፍሳ ወሰምዐ ምታ ወተጸመማ ወኢገብረ ላቲ ኵሉ ጸሎታ ወኵሉ ብፅዓቲሃ ዘበፅዐት በእንተ ነፍሳ ይቀውም ዲቤሃ። ፱ ወለእመሰ ገብረ ላቲ ምታ ወፈጸመ በዕለተ ሰምዐ ኵሎ ዘወጽአ እምከናፍሪሃ ዘከመ ጸለየት ወዘከመ በፅዐት በእንተ ነፍሳ ኢይነብር ላዕሌሃ እስመ ገብረ ላቲ ምታ ወያነጽሓ እግዚአብሔር። ፲ ወኵሎ ብፅዓተ ወኵሎ ማእሰረ መሐላ ዘይከውን እኩየ ላዕለ ነፍሳ ያቀውም ምታ ወይገብር ላቲ። ፲፩ ወለእመሰ ተጸመማ ዕለተ እምዕለት ኵሎ ጸሎታ ወብፅዓቲሃ ይቀውም ዲቤሃ እስመ ተጸመማ በዕለተ ሰምዐ። ፲፪ ወለእመሰ ገብረ ላቲ እምድኅረ ዕለት እንተ ባቲ ሰምዐ ኢይከውኖ ኀጢአተ። ፲፫ ዝንቱ ውእቱ ኵነኔ ኵሉ ዘአዘዞ እግዚአብሔር ለሙሴ ማእከለ ብእሲ ወብእሲቱ ወማእከለ አብ ወወለቱ በንእሳ እንዘ ሀለወት ቤተ አቡሃ። 
				ምዕራፍ ፴፩።
፩ ወነበቦ እግዚአብሔር ለሙሴ ወይቤሎ ተበቀል በቀሎሙ ለደቂቀ እስራኤል እመድናውያን ወድኅረ ትትዌሰክ ኅበ ሕዝብከ። ፪ ወነገሮሙ ሙሴ ለሕዝብ ወይቤሎሙ አስተጋብኡ እምኔክሙ እደወ ወተቃተሉ ቅድመ እግዚአብሔር ምስለ ምድያም ከመ ያግብኡ በቀለ እምኅበ እግዚአብሔር ለምድያም። ፫ ወዐሠርተ ምእተ እምነገደ፥ ወዓሠርተ ምእተ እምነገደ እምኵሉ ነገደ እስራኤል ፈንዉ ዘይትቃተል። ፬ ወኈልቁ እምአእላፍ ዘእስራኤል እምነገደ ነገድ ዐሠርተ ምእተ ወኮኑ እልፈ ወዕሥራ ምእተ እለ ተረሰዩ ለቀትል። ፭ ወፈነዎሙ ሙሴ በበዐሠርቱ ምእት ዘዘነገደ ምስለ ኅይሎሙ ወፊንሐስ ወልደ አልአዛር ወልደ አሮን ካህን ወንዋየ ቅድሳት ወመጣቅዕት ዘተአምር ምስሌሆሙ። ፮ ወተቃተልዎሙ ለምድያም በከመ አዘዞ እግዚአብሔር ለሙሴ ቀተለሉ ኵሎ ተባዕቶሙ ፡ ፯ ወለነገሥተ ምድያምሂ ቀተለዎሙ ኅቡረ በውእቱ ቀትሎሙ ለኤዎን ወለሮቆምሂ ወለሱርሂ ወለሑርሂ ወለሩባቅሂ ኅምስቱ ነገሥተ ምድያም ወለበለዓምሂ ወልደ ቤዖር ቀተልዎ በሐፂን በውእቱ ቀትሎሙ ፡ ፰ ወፄወዉ አንስትያሆሙ ለምድያም ወሕፃናቲሆሙኒ ወእንስሳሆሙኒ ወኵሎ ጥሪቶሙ ወኀይሎሙ እብርበሩ። ፱ ወኵሎ አህጉሪሆሙ ዘይነብሩ ውስቴቶን ወአዕፃዳቲሆሙኒ አውዐዩ በእሳት። ፲ ወነሥኡ ኵሎ ፄዋሆሙ ወምህርካሆሙ እምሰብእ እስከ እንስሳ። ፲፩ ወወሰዱ ኅበ ሙሴ ወኅበ አልአዛር ካህን ወኅበ ኵሉ ደቂቀ እስራኤል ፄዋ ወምህርካ ወዘበርበሩ ውስተ ትዕይንት በአራቦት ዘሞአብ እንተ ኅበ ዮርዳኖስ ዘመንገለ ኢያሪኮ። ፲፪ ወወፅኡ ሙሴ ወአልአዛር ካህን ወኵሉ መላእክተ ተዓይን ወተቀበልዎሙ አፍኣ እምትዕይንት። ፲፫ ወተምዐ መዐተ ሙሴ ላዕለ ሠራዊት ወላዕለ መሳፍንቲሆሙ ወላዕለ መላእክቲሆሙ እለ አተዉ እምፀብእ እምኀበ ይትቃተሉ። ፲፬ ወይቤሎሙ ሙሴ ለምንት አሕየውክሙ ኵሎ አንስተ እስመ እማንቱ ውእቶን እለ ይከውናሆሙ ዕቅፍተ ለደቂቀ እስራኤል። ፲፭ በከ ይቤ በዓለም እለ ያስሕታሆሙ ወያኀድጋሆሙ ቃለ እግዚአብሔር በበይነ ፌጎር ወመጽአ መቅሠፍተ እግዚአብሐኢር ላዕለ ትዕይንት። ፲፮ ወይእዜኒ ቅትሉ ኵሎ ተባዕተ በኀበ ሀለዉ ወኵሎ ብእሲተ እንተ አእመረት ብእሴ ቅትሉ። ፲፯ ወኵሎ አዋልደ እለ ኢያእመራ ብእሴ አሕይዉ ወአንትሙኒ ተዓየኑ አፍኣ እምትዕይንት ሰቡዐ መዋዕለ። ፲፰ ኵሉ ዘቀተለ ወዘገሠሠ ምውተ ያንጽሕ ርእሶ አመ ሣልስት ዕለት ወአመ ሳብዕት አንትሙ ወፄዋክሙ። ፲፱ ወኵሎ ልብሰ ወኵሎ ንዋየ ማእስ ወኵሎ ንዋየ እማእሰ ጠሊ ወኵሎ ንዋየ ዕፅ አንጽሑ። ፳ ወይቤሎሙ አልአዛር ለእደወ ኀይል እለ አተዉ እምፀብእ እምኅበ ይትቃተሉ ዝንቱ ውእቱ ኵነኔሁ ለሕግ ዘአዘዞ እግዚአብሐኢር ለሙሴ። ፳፩ ኵሉ ወርቅ ወብሩር ወብርት ወኀፂን ወዐረር ወናእክ። ፳፪ ወኵሉ ንዋይ ዘይትገበር በእንሳት ይነጽሕ ወያንጽሕዎ በማየ አንጽሖ ወለኵሉ ዘኢይበውእ ውስተ እሳት ለይጥምዕዎ ውስተ ማይ። ፳፫ ወሕፅቡ አልባሲክሙ በሳብዕት ዕለት ወትነጽሑ፥ ወእምድኅረ ዝንቱ ትበውኡ ውስተ ትዕይንት። ፳፬ ወነበቦ እግዚአብሔር ለሙሴ ወይቤሎ ንሣእ መሠንዮ ለፄዋ ወለምህርካ እምሰብእ እስከ እንስሳ አንተ ወአልአዛር ወመላእክት አበዊሆሙ ለተዓይን። ፳፭ ወትከፍሉ ምህርካ ማእከሎሙ ለእለ ፀብኡ ወለእለ ሖሩ ይትቃተሉ ወማእከለ ኵሉ ተዓይን። ፳፮ ወታወፅኡ ፀባሕቶ ለእግዚአብሔር እምኅቤሆሙ ለእለ ፀብኡ ወለእሉ ሖሩ ይትቃተሉ አሐተ ነፍሰ እምሐምስቱ ምእት ሰብእ ወእምእንስሳ ወእምአልሕምት ወእምአባግዕ ወእምአእዱግ። ፳፯ ወትነሥእ እመንፈቆሙ ወትሁቦ ለአልአዛር ካህን ወድምያቲሁ ለእግዚአብሔር። ፳፰ ወእመንፈቆሙ ለደቂቀ እስራኤል ትነሥእ አሐደ እምኅምሳ እምሰብእ ወእምአልሕምት ወእምአባግዕ ወእምአእዱግ ወእምእንስሳ ወሀቦሙ ለሌዋውያን እለ የዐቅቡ ሕገ ደብተራሁ ለእግዚአብሔር። ፳፱ ወገብሩ ሙሴ ወአልአዛር ካህን በከመ አዘዞ እግዚአብሔር ለሙሴ። ፴ ወኮነ ኁልቈ አባግዕ ዘማህረኩ እደው እለ ፀብኡ ስሳ ወሰብዓቱ እልፍ ወሐምሳ ምእት። ፴፩ ወአልሕምት ሰብዓቱ እልፍ ወዕሥራ ምእት። ፴፪ ወአእዱግ ሰብዓቱ እልፍ ወዓሠርቱ ምእት። ፴፫ ወሰብእ ዘመንፈሰ አንስት እለ ኢያእመራ ብእሴ ሠለስቱ እልፍ ወዕሥራ ምእት። ፴፬ ወኮነ መንፈቀ ክፍሎሙ ለእለ ሖሩ ፀብአ እምኁልቈ አባግዕ ሠላሳ ወሠለስቱ እልፍ፥ ሰብዓ ምእት፣ ወሐምስቱ ምእት። ፴፭ ወኮነ ጸባሕቱ ለእግዚአብሔር እምአባግዕ ሰብዓቱ ምእት ሰብዓ ወሐምስቱ። ፴፮ ወአልሕምት ሠለስቱ እልፍ ወስሳ ምእት። ፴፯ ወኮነ ጸባሕቱ ለእግዚአብሔር ሰብዓ ወክልኤቱ። ፴፰ ወአእዱግ ሠለስቱ እልፍ ወሐምስቱ ምእት። ፴፱ ወኮነ ጸባሕቱ ለእግዚአብሔር ስሳ አሐዱ። ፵ ወሰብእ ዘመንፈስ እልፍ ወስሳ ምእት። ፵፩ ወኮነ ጸባሕቱ ለእግዚአብሔር ሠላሳ ወክልኤቱ። ፵፪ ወወሀቦ ሙሴ ጸባሕተ ዘፈለጡ ለእግዚአብሐኢር ለአልአዛር ካህን፥ በከመ አዘዞ እግዚአብሔር ለሙሴ። ፵፫ ወእመንፈቆሙ ለደቂቀ እስራኤል ዘአውጽአ ሙሴ እምእደው እለ ሖሩ ፀብአ። ፵፬ ወኮነ መንፈቁ ለዝ እምትዑምት እምአባግዕ ሠላሳ፥ ወሠለስቱ እልፍ፥ ወሰብዓ ምእት ወሐምቱ፣ ምእት። ፵፭ ወአልሕምት ሠለስቱ እልፍ፥ ወስሳ ምእት ፵፮ ወአእዱግ ሠለስቱ እልፍ ወሐምስቱ ምእት። ፵፯ ወሰብእ ዘመንፈስ እልፍ ወስሳ ምእት። ፵፰ ወነሥአ ሙሴ መንፈቆሙ ለደቂቅ እስራኤል አሐደ እምሐምሳ እምሰብእ ወእምእንስሳ ወወሀቦሙ ለሌዋውያን እለ የዐቅቡ ሕገ ደብተራሁ ለእግዚአብሔር በከመ አዘዞ እግዚአብሔር ለሙሴ። ፵፱ ወመጽኡ ኅበ ሙሴ ኵሎሙ መላእክተ ዐሠርቱ ምእት ሠራዊት ወመላእክተ ምእት ወይቤልዎ ለሙሴ አግብርቲከ ነሥኡ ሠርጎሆሙ ለእደው እለ ቀተሉ ምስሌነ ወኢያይድዑነ ወኢአሐዱ እምኔሆሙ። ፶ ወናሁ አምጻእነ ቍርባኖ ለእግዚአብሔር ብእሲ ዘረከበ ሠርጐ ወርቅ ባዝግና ወአቃፈ ወኅልቀተ ወሐብላተ ዘፅፍሮ ከመ ታስተሥርዩ በእንቲአነ ቅድመ እግዚአብሔር። ፶፩ ወነሥኡ ሙሴ ወአልአዛር ካህን ውእተ ወርቀ እምኔሆሙ ወኵሎ ሠርጐ ዘግቡር። ፶፪ ወኮነ ኵሉ ወርቅ ዘመባእ ዘፈለጡ ለእግዚአብሔር እልፍ ወስሳ ምእት ወሰብዓቱ ምእት ወሐምሳ፥ በሰቅል እምኅበ መላእክተ ዐሠርቱ ምእት ወመላእክተ ምእት። ፶፫ ወእልክቱሰ እደው እለ ፀብኡ አእተዉ ለለርእሶሙ ዘሰለቡ። ፶፬ ወነሥኡ ሙሴ ወአልአዛር ካህን ውእተ ወርቀ እምኅበ መላእክተ ዐሠርቱ ምእት ወእምኅበ መላእክተ ምእት ወአብኡ ውስተ ደብተራ መርጡል። ተዝካሮሙ ለደቂቀ እስራኤል።
				ምዕራፍ ፴፪።
፩ ወቦሙ ለደቂቀ ሮቤል ወለደቂቀ ጋድ ብዙኅ እንስሳ ጥቀ ወርእይዎ ለብሔረ ያዜር ወለብሔረ ገለአድ ከመ ብሔረ እንስሳ ብሔሩ። ፪ ወመጽኡ ደቅቀ ሮቤል ወደቂቀ ጋድ ወይቤልዎሙ ለሙሴ ወለአልአዛር ካህን ወለመላእክተ ተዓይን እንዘ ይብሉ። ፫ ወጣሮታ ወዴቦን ወያዜር ወናምራ ወሐሴቦን፥ ወእልያሴ ወሴባማ፥ ወናባው ወቤያን ምድር ወእወሀበ እግዚአብሔር ቅድሜሆሙ ለደቂቀ እስራኤል ምድረ እንስሳ እማንቱ ወብነ ለአግብርቲከ ብዙኅ እንስሳ። ፬ ወይቤልዎ ለእመ ረከብነ ሞገሰ በቅድሜከ ሀበነ እላንተ በሐውርተ ለአግብርቲከ መክፈልተ ይኩናነ ወኢታዕድወነ ዮርዳኖስ። ፭ ወይቤሎሙ ሙሴ ለደቂቀ ሮቤል ወለደቂቀ ጋድ አኅዊክሙ የሐውሩ ይትቃተሉ ወአንትሙሰ ትነብሩ ዝየ። ፮ ለምንት ትገፈትዑ ልቦሙ ለደቂቀ እስራኤል ከመ ኢይሑሩ ውስተ ምድር ዘይሁቦሙ እግዚአብሐኢር። ፯ አኮኑ ከመዝ ገብሩ አበዊክሙ አመ ፈነውክዎሙ አመ ፈነውክዎሙ እምቃዴስ በርኔ ከመ ይርአይዋ ለይእቲ ምድር። ፰ ወዐርጉ ኅበ ቈላተ ዐጽቅ ከመ ይነጽርዋ ለይእቲ ምድር ወሜጥዎ ለልቦሙ ለደቂቀ እስራኤል ከመ ኢይባኡ ውስተ ይእቲ ምድር ዘይሁቦሙ እግዚአብሔር። ፱ ወተምዐ መዐተ እግዚአብሔር በይእቲ ዕለት ወመሐለ እንዘ ይብል፥ ከመ ኢይበውእዋ ለይእቲ ምድር እደው እለ ወፅኡ እምግብጽ ዘእምዕሥራ ዓም ወላዕሉ። ፲ ለምድር ዘመሐልኩ ለአብርሃም ወለይስሐቅ ወለያዕቆብ እስመ ኢተለዉ ድኅሬሁ ዘእንበለ ካሌብ ወልደ ዮፎኒ ዘተልፈጠ ወሆሤዕ ወልደ ነዌ እስመ ተለዉ ድኅሬሁ ለእግዚአብሔር። ፲፩ ወተምዐ መዕተ እግዚአብሔር ላዕለ እስራኤል ወአዔሎሙ ውስተ ገዳም አርባዓ ዓመተ እስከ ጠፍኡ ኵሉ ትውልድ እለ ገብሩ እኪተ ቅድመ እግዚአብሔር። ፲፪ ወናሁ ተንሣእክሙ ህየንተ አበዊክሙ በማዕሌተ ሰብእ ኃጥኣን ከመ ትወስኩ ዓዲ መዐተ በዲበ መዐቱ ለእግዚአብሔር ላዕለ እስራኤል። ፲፫ እስመ ኅደግምዎ ዓዲ ትደግሙ ኀዲጎት በገዳም ወትኤብሱ ላዕለ ኵላ ዛቲ ትዕይንት። ፲፬ ወቀርቡ ኅቤሁ ወይቤልዎ ንንድቅ ዝየ አዕፃዳተ ለእንስሳነ ወአህጉረ ለደቂቅነ። ፲፭ ወንሕነሰ ምስለ ንዋዩ ሐቅልነ ፍጽመ ነሐውር ቅድመኢሆሙ ልደቂቀ እስራኤል እስከ ናበጽሖሙ ውስተ መካኖሙ። ፲፮ ወይንበሩ ደቅቅነ ውስተ አህጉር እለ ቦቶን ቅጽር በእንተ ሰብአ ብሔር። ፲፯ ወኢንገብእ ውስተ አብያቲነ እስከ ይትካፈሉ እስራኤል ርስቶሙ ዘዘዚአሆሙ። ፲፰ ወኢንትካፍሎሙ እንከ እማዕድዶተ ዮርዳኖስ ወከሐከ እምኔሁ እስመ ነሣእነ ክፍለነ እማዕዶተ ዮርዳኖስ ዘመንገለ ጽባሕ። ፲፱ ወይቤሎሙ ሙሴ ለእመ ገበርክሙ በከመ ትቤሉ ወሖርክሙ ምስለ ንዋየ ሐቅልክሙ ቅድመ እግዚአብሔር ውስተ ፀብእ። ፳ ወዐደውክሙ ኵልክሙ ምስለ ንዋየ ሐቅልክሙ ዮርዳኖስ ቅድመ እግዚአብሔር። ፳፩ ወእምድኅረ ዝንቱ ትገብኡ ወንጹሓነ ትከውኑ ቅድመ እግዚአብሔር ወእምእስራኤልኒ ወትከውን ለክሙ ዛቲ ምድር መክፈልተክሙ ቅድመ እግዚአብሔር። ፳፪ ወለእመሰ ኢገበርክሙ ከመዝ ትጌግዩ ቅድመ እግዚአብሔር ወአመ ረከበተክሙ እኪት ተአምርዋ ለአበሳክሙ። ፳፫ ወንድቁ ለክሙ አህጉረ ለደቂቅክሙ ወአዕፃዳተ ለእንስሳክሙ ወግበሩ በከመ ወፅአ እምአፉክሙ። ፳፬ ወይቤልዎ ደቂቀ ሮቤል ወደቂቀ ጋድ ለሙሴ ንሕነ አግብርቲከ ንግብር በከመ አዘዝከነ እግዚእነ። ፳፭ ደቂቅነ ወአንስትያነ ይንበሩ ውስተ አህጉረ ገለአድ ወኵሉ እንስሳነ። ፳፮ ወንሕነሰ ነሐውር ኵልነ ምስለ ንዋየ ሐቅልነ ተረስየነ ቅድመ እግዚአብሔር ውስት ፀብእ በከመ ትቤለነ እግዚእነ። ፳፯ ወአዘዞሙ ሙሴ ለአልአዛር ካህን፥ ወለኢያሱ ወልደ ነዌ፥ ወለመላእክተ አበዊሆሙ ለነገደ እስራኤል። ፳፰ ወይቤሎሙ ለእመ ዐደዉ ምስሌክሙ ደቂቀ ሮቤል ወደቂቀ ጋድ ዮርዳኖስ ኵሎሙ ምስለ ንዋየ ሐቅሎሙ ውስተ ፀብእ ቅድመ እግዚአብሔር ዛተ ምድረ ገለአድ እንተ ቅድሜክሙ ትሁብዎሙ መክፈልቶሙ። ፳፱ ወለእመሰ ኢዐደዉ ምስሌሙ ውስተ ፀብእ በንዋየ ሐቅሎሙ ቅድመ እግዚአብሔር አግዕዙ ደቂቆሙ ወአንስትያሆሙ ወእንስሳሆሙ ቅድሜክሙ ውስተ ምድረ ከነአን። ፴ ወአውሥኡ ደቂቀ ሮቤል ወደቂቀ ጋድ ወይቤሉ ኵሎ ዘይቤለነ እግዚእነ ከማሁ ንገብር ንሕነ። ፴፩ ወነዐዱ በንዋየ ሐቅልነ ቅድመ እግዚአብሐኢር ውስተ ምድረ ከነአን ወሀቡነ መክፈልተነ ውስተ ማዕዶተ ዮርዳኖስ። ፴፪ ወወሀቦሙ ሙሴ ለደቂቀ ጋድ ወለደቂቀ ሮቤል ወለመንፈቀ ነገደ ምናሴ ወልደ ዮሴፍ መንግሥተ ሴዎን ንጉሠ አሞሬዎን ወመንግሥተ አግ ንጉሠ በሳን ምድሮሙ ወአህጉሪሆሙ ምስለ አድባሪሆሙ ወአህጉረ ዘውስተ ምድር ዘዓውዶሙ። ፴፫ ወነደቁ ደቂቀ ጋድ ዴቦንሃ ወአጣሮት ወአሮኤር ወሳፋን ወያዜር። ፴፬ ወናምራ ወቤታራን ሰብዓተ ሰብዓተ አህጉረ ጽኑዐተ ወአንኅዎን ወአዕፃዳተ አባግዕ። ፴፭ ወደቂቀ ሮቤል ነደቁ ሐሴቦንሃ ወእልያሴ ወቀርያቴም ወቤዔልሜዎን ወቀስሮን ወሴባማ። ፴፮ ወሰመይዎን በበአስማቲሆን ለአህጉር ዘነደቁ። ፴፯ ወሖረ ገለአድ ወልደ ማኪር ውልደ ምናሴ ወነሥኣ ለገለአድ ወአጥፍኦሙ ለአሞእሬዎን እለ ይነብሩ ውስቴታ።፴፰ ወወሀቦ ሙሴ ለማኪር ወልደ ምናሴ ገለአድሃ ወነበረ ውስቴታ። ፴፱ ወኢያዕር ወልደ ምናሴ ሖረ ወነሥኦ አዕፃዳቲሆሙ ወሰመይዎን አዕፃዳተ ኢያዕር። ፵ ወሖረ ናባው ወነሥኣ ለቃናት ወለአዕፃዳቲሃ ወሰመያ ናባት በስመ ዚኣሁ።
				ምዕራፍ ፴፫።
፩ ወዝንቱ ውእቱ ማኅደሪሆሙ ለደቂቀ እስራኤል እምዘወፅኡ እምግብጽ ምስለ ኅይሎሙ በእደ ሙሴ ወአሮን። ፪ ወጸሐፈ ሙሴ ማኅደሪሆሙ አምጣነ ግዕዙ በቃለ እግዚአብሐኢር ወዝንቱ ውእቱ ማኅደሪሆሙ ዘግዕዙ። ፫ ወግዕዙ እምራምሴ በቀዳሚ ወርኅ አመ ዐሡር ወኀሙሱ ለቀዳሚ ወርኅ በሳኒታ ፋሲካ ወፅኡ ደቂቀ እስራኤል በእድ ልዕልት በቅድመ ኵሉ ግብጽ። ፬ ወግብጽሰ ይቀብሩ ምውቶሙ ኵሎ ዘቀተለ እግዚአብሔር ኵሎ በኵራ ለምድረ ግብጽ ወላዕለ አማልክቲሆሙኒ ገብረ እግዚአብሔር በቀለ። ፭ ወግዕዙ ደቂቀ እስራኤል እምራምሴ ወኀደሩ ውስተ ሰቆት። ፮ ወግዕዙ እምነ ሰቆት ወኅደሩ ውስተ ጉታን ወአሐዱ ኅብረ በድዉ ውእቱ። ፯ ወግዕዙ እምጉታን ወኀደሩ ኅበ አፉሁ ለኤሮት ዘቅድመ ብዔልሴፎር ወቅድመ መግደሎ። ፰ ወግዕዙ እምቅድመ መግደሎ ዘኤሮት ወዐደዉ እንተ ማእከለ ባሕር ውስተ መገዳ ኤታም ወኀደሩ ውስተ ምረት። ፱ ወግዕዙ እምረት ወበጽሑ ውስተ ኤሌም ወሀለዉ ውስተ ኤሌም ዐሠርቱ ወክልኤቱ አንቅዕተ ማይ ወሰብዓ በቀልተ ተመርት ወኀደሩ ህየ ኅበ ማይ። ፲ ወግዕዙ እምኤሌም ወኀደሩ ውስተ ባሕረ ኤርትራ። ፲፩ ወግዕዙ እምባሕረ ኤትራው ወኀደሩ ውስተ ገዳም ዘሲን። ፲፪ ወግዕዙ እምገዳም ዘሲን ወኀደሩ ውስተ ራፋቃ። ፲፫ ወግዕዙ እምገዳም ዘሲን ወኀደሩ ውስተ ራፋቃ። ፲፫ ወግዕዙ እምራፋቅ ወኀድሩ ውስተ ኤሉስ። ፲፬ ወግዕዙ እምኤሉስ ወኀደሩ ውስተ ራፊድን ወአልቦ ህየ ማየ ዘይሰትዩ ሕዝብ። ፲፭ ወግዕዙ እምራፊድን ወኀደሩ ውስተ ገዳም ዘሲና። ፲፮ ወግዕዙ እምገዳም ዘሲና ወኀደሩ ውስተ እምቃብረ ፍትወት። ፲፯ ወግዕዙ እመቃብረ ፍትወት ወኀደሩ ውስተ አሴሮት። ፲፰ ወግዕዙ እምአሴሮት ወኀደሩ ውስተ ራታማ። ፲፱ ወግዕዙ እምራታማ ወኀደሩ ውስተ ሬሞት ዘፋሬስ። ፳ ወግዕዙ እምነ ሬሞት ዘፋሬስ ወኅደሩ ውስተ ሌቦና። ፳፩ ወግዕዙ እምነ ሌቦና ወኀደሩ ውስተ ሊስ። ፳፪ ወግዕዙ እምነ ሊስ ወኀደሩ ውስተ መቄዶት። ፳፫ ወግዕዙ እምነ መቄዶት ወኀደሩ ውስተ አርሳፍር። ፳፬ ወግዕዙ እምነ አርሳፍር ወኀደሩ ውስተ ከሬዳ። ፳፭ ወግዕዙ እምነ ከሬዳ ወኀደሩ ውስተ መቄዶት። ፳፮ ወግዕዙ እምነ መቄዶት ወኀደሩ ውስተ ቀጣዓት። ፳፯ ወግዕዙ እምነ ቀጣዓት ወኅደሩ ውስተ ተሪት። ፳፰ ወግዕዙ እምነ ተሪት ወኅደሩ ውስተ መቴቃ። ፳፱ ወግዕዙ እምነ መቴቃ ወኀደሩ ውስተ ኤሴምና። ፴ ወግዕዙ እምነ ኤሴምና ወኀደሩ ውስተ መሱሩት። ፴፩ ወግዕዙ እምነ መሱሩት ወኀደሩ ውስተ በንያቅን። ፴፪ ወግዕዙ እምነ በንያቅን ወኀደሩ ውስተ ገድገድ። ፴፫ ወግዕዙ እምገድገድ ወኅደሩ ውስተ ኤጤቤት። ፴፬ ወግዕዙ እምነ ኤጤቤት ወኀደሩ ውስተ ኤብሮና። ፴፭ ወግዕዙ እምነ ኤብሮና ወኅደሩ ውስተ ጋስዮን ጋቤር። ፴፮ ወግዕዙ እምጋስዮን ጋቤር ወኀደሩ ውስተ ገዳም ዘፂን። ፴፯ ወግዕዙ እምገዳም ዘፂን ወኅደሩ ውስተ ገዳም ዘፋራን ዘውስተ ቃዴስ። ፴፰ ወግዕዙ እምቃዴስ ወኅደሩ ውስተ ደብረ ሆር ዘገቦሁ ለምድረ ኤዶም። ፴፱ ወዐርገ አሮን ካህን በትእዛዘ እግዚአብሔር ወሞተ በህየ አመ አርባዓ ዓም እምዘውፅኡ ደቂቀ እስራኤል እምግብጽ እብኃምስ ወርኅ አመ ሠርቀ ወርኅ። ፵ ወዓመቲሁ ለአሮን አመ ሞተ በደብረ ሆር ምእት ወዕሥራ ወሠለስቱ ዓመት። ፵፩ ወሰምዐ ከነአን ንጉሠ አራድ እንዘ ይነብር ውስተ ምድረ ከነአን አመ ይበውኡ ደቂቀ እስራኤል። ፵፪ ወግዕዙ እምደብረ ሆር ወኀደሩ ውስተ ሴልሞና። ፵፫ ወግዕዙ እምነ ሴልሞና ወኅደሩ ውስተ ፌኖ። ፵፬ ወግዕዙ እምነ ፌኖ ወኅደሩ ውስተ አቦት። ፵፭ ወግዕዙ እምአቦት ወኀደሩ ውስተ ጋይ እንተ ማዕዶት ደወሎሙ ለሞአብ። ፵፮ ወግዕዙ እምነ ጋይ ወኀደሩ ውስተ ዴቦን ዘጋድ። ፵፯ ወግዕዙ እምነ ጋይ ወኅደሩ ውስተ ዴቦን ዘጋድ። ፵፯ ወግዕዙ እምዴቦን ዘጋድ ወኅደሩ ውስተ ጌልሞን ዘዴብላቴን። ፵፰ ወግዕዙ እምነ ጌልሞን ዘዴብላቴን ወኅደሩ ውስተ አድባረ አባርም ዘአንጸረ ናባው። ፵፱ ወግዕዙ እምአድባረ አባርም ዘአንጻረ ናባው ወኅደሩ ውስተ ዐረቢሃ ለሞአብ ኅበ ዮርዳኖስ ዘመንገለ ኢያሪኮ፥ ወኅደሩ ውስተ ዮርዳኖስ ማእከለ አሴሞት እስከ አቤልሳጢም። ፶ ወነበቦ እግዚአብሔር ለሙሴ በዕረቢሃ ለሞአብ በኀበ ዮርዳንሶ ዘመንገለ ኢያሪኮ ወይቤሎ ንግሮሙ ለደቂቀ እስራኤል ወበሎሙ ናሁ ተዐድዉ አንትሙ ዮርዳኖስ ውስተ ምድረ ከነአን። ፶፩ ወአጥፍእዎሙ ለኵሎሙ እለ ይነብሩ ውስተ ይእቲ ምድር እምቅድመ ገጽክሙ ወደምስሱ ግብሮሙ ወኵሎ አማልክቲሆሙ አጥፍኡ ወኵሎ አምሳሊሆሙ እሰስሉ። ፶፪ ወደምስስዎሙ ለእለ ይነብሩ ውስተ ይእቲ ምድር ወንበሩ ውስቴታ እስመ ለክሙ ወሀብኩክሙ ምድሮሙ ርስተ። ፶፫ ወተዋረስዋ ለይእቲ ምድር ወተካፈልዋ በበነገድክሙ ለእለ ይበዝኁ አብዝኁ ሎሙ መክፈልቶሙ ወለእለ ይውሕዱ አውሕዱ ሎሙ መክፈልቶሙ፥ ወለለዘበጽሖ በስሙ ይኩኖ ሎቱ ህየ በበነገድክሙ ወበበአያተ አበዊክሙ ተካፈልዋ። ፶፬ ወለእመሰ ኢያጥፋእክምዎሙ ለእለ ይነብሩ ውስተ ይእቲ ምድር እምቅድመ ገጽክሙ ይከውኑክሙ እለ አትረፍክሙ አሥዋከ ለአዕይንቲክሙ፥ወአሜከላ ለገበዋቲክሙ ወይፃረሩክሙ በውስተ ምድር እንተ ውስቴታ ትነብሩ አንትሙ። ፶፭ ወዝክተ ዘሐለይኩ ከመ እግበር ላዕሌሆሙ እገብር ላዕሌክሙ። 
				ምዕራፍ ፴፬።
፩ ወነበቦ እግዚአብሔር ለሙሴ ወይቤሎ አዝዞሙ ለደቂቀ እስራኤል ወበሎሙ ናሁ ትበውኡ ውስተ ምድረ ከነአን አንትሙ ወርስትክሙ ይእቲ ለክሙ ምስለ አድዋሊሃ። ፪ ወይኩንክሙ ገቦሃ ዘመንገለ ገቦሃ ለአዜብ እምገዳም ዘፂን እንተ መአኅዘ ኤዶም እምነ ገቦሃ ለባሕረ አሌቄ ዘመንገለ ጽባሕ። ፫ ወየዐውድ ደወላ ለአዜብ እምዐቀበ አቅራቦን ወይበጽሕ እስከ ኤናቅ ወይከውን ሞፃእቱ ለዘመንገለ አዜብ ቃዴስ ዘበርኔ ወይበውእ ውስተ አህጉረ አራድ ወይወፅእ እንተ አሴና። ፬ ወየዐውድ ደወሉ እምአሴሞና ፈለገ ግብጽ ወይከውን ወሰኑ ባሕር። ፭ ወደወልክሙኒ ዘመንገለ ባሕር ትኩንክሙ ባሕር ዐባይ ወሰነክሙ ወዝንቱ ውእቱ ወሰንክሙ ዘመንገለ ባሕር። ፮ ወደወልክሙኒ ዘመንገለ መስዕ እምባሕር ዐቢይ እንተ መንገለ ደብር ይከውን ለክሙ። ፯ ወእምደብር እስከ ደብር ይከውን ለክሙ ወይበጽሕ እስከ ኤማት ወይከውን ሞፃእቱ አርሴናን ዘሴፋማ ወበዝንቱ ይኩንክሙ ወሰንክሙ ዘመንገለ መስዕ። ፰ ወድወልክሙኒ ዘመንገለ ጽባሕ እምአርሴናይን ዘሴፋማ። ፰ ወደወልክሙኒ ዘመንገለ ጽባሕ እምአርሴናይን ዘሴፋማ። ፱ ወይወርድ ደወልክሙ እምሴፋማ እስከ አርፌላ ወይትራከብ በዘባነ ባሕረ ኬኔሬት እምጽባሕ። ፲ ወይወርድ ደወሉ ኅበ ዮርዳኖስ ወይከውን ሞፃእቱ ባሕረ አሌቄ ወዝንቱ ውእቱ ምድርክሙ ምስለ አድዋሊሃ ዘዐውዳ። ፲፩ ወነገሮሙ ሙሴ ለደቂቀ እስራኤል ወይቤሎሙ ዛቲ ይእቲ ምድርክሙ እንተ ትወርስዋ ወትትካፈልዋ በከመ አዘዘ እግዚአብሔር ከመ የሀብዎሙ ለተስዐቱ ነገድ ወለመንፈቀ ነገደ ምናሴ። ፲፪ እስመ ነሥኡ ነገደ ደቂቀ ሮቤል ወነገደ ደቂቀ ጋድ ወመንፈቀ ነገደ ምናሴ በበአብያተ አበዊሆሙ። ፲፫ ክልኤቱ ነገድ ወመንፈቀ ነገድ ምናሴ ነሥኡ መክፈለቶሙ ወሠለቱ በማዕዶተ ዮርዳኖስ ዘኀበ ኢያሪኮ እምዘባኑ ዘመንገለ ጽባሕ። ፲፬ ወነበቦ እግዚአብሔር ለሙሴ ወይቤሎ ዝንቱ ውእቱ አስማቲሆሙ ለእደው እለ ያስተካፍልዎሙ ይእተ ምድረ አልአዛር ካህን ወኢያሱ ወልደ ነዌ። ፲፭ ወይነሥኡ አሐደ አሐደ መልአከ እምአሐዱ አሐደ አሐደ መልአከ እምአሐዱ አሐዱ ነገድ ከመ ያስተካፍልዎሙ ይእተ ምድረ። ፲፮ ወዝንቱ ውእቱ አስማቲሆሙ ለውእቶሙ እደው ዘእምነገደ ይሁዳ ካሌብ ወልደ ዮፎኒ። ፲፯ ወዘእምነገደ ስምዖን ሰልምያል ወልደ አምዩድ። ፲፰ ወዘእምነገደ ብንያም ኤልዳን ወልደ አስሎን። ፲፱ ወዘእምነገደ ዳን ባቂ ወልደ ዮቅሊ። ፳ ወዘእምነገደ ዮሴፍ ዘእምነገደ ደቂቀ ምናሴ አንሔል ወልደ ሱፋድ። ፳፩ ወዘእምነገደ ደቂቀ ኤፍሬም ቃሙሔ ወልደ ሳፍጣን። ፳፪ ወዘእምነገደ ደቂቀ ዛብሎን ኤልሳፍን ወልደ በርናባክ። ፳፫ ወዘእምነገደ ደቂቀ ይሳኮር ፊሊጢሔል ወልደ ሖዛ። ፳፬ ወዘእምነገደ ደቂቀ አሴር አኪሖር ወልደ ሴሌሚ። ፳፭ ወዘእምነገደ ደቂቀ ንፍታሌም ፋዳሄል ወልደ ዩምዩድ። ፳፮ እሉ እሙንቱ ዘአዘዞሙ እግዚአብሔር ከመ ይስፍሩ ሎሙ ለእስራኤል ምድረ ከነአን።
				ምዕራፍ ፴፭።
፩ ወነበቦ እግዚአብሔር ለሙሴ፥ ወዐረቢሃ ለሞአብ ዘኀበ ዮርዳኖስ ዘመንገለ ኢያሪኮ። ፪ ወይቤሎ አዝዞሙ ለደቂቀ እስራኤል ከመ የሀብዎሙ ለሌዋውያን እምዘይትካፈሉ ርስቶሙ አህጉረ ዘውስቴን ይነብሩ ወአድያሚሆን፥ ወዐውዶን ለውእቶን አህጉር የሀብዎሙ ለሌዋውያን። ፫ ወይኩናሆሙ አህጉረ ዘውስቴቶን ይነብሩ ወአዕፃዳቲሆን ይኩናሆሙ ለላሕሞሙ ወለእንስሳሆሙ። ፬ ወደወሎን ለአህጉር ዘትሁብዎሙ ለሌዋውያን እምሀገሩ ዐሠርተ ምእተ በእምት ትሜጥኑ ለአፍአ እምዓውዱ። ፭ ዕሥራ ምእት በእመት እምአረፍተ ጽባሐዊ ለሀገር፥ ወዕሥራ ምእት በእመት እምገቦሁ መንገለ አዜብ። ፮ ወዕሥራ ምእት በእመት እምገቦሁ ዘመንገለ ባሕር ወዕሥራ ምእት በእመት እምገቦሁ ዘመንገለ ምስዕ፥ ወሀገሩ ማእከለ ዝንቱ ትኩንክሙ፥ ፯ ወሀገር ዘትሁብዎሙ ለሌዋውያን ስሱ አህጉር ለምስካይ ዘትፈልጡ ከመ ይኩናሆሙ ምስካየ ለቀታሊ ወዘእንበለ እላንቱ ዘትሁብዎሙ ባዕዳት አህጉር አርባዓ ወክልኤቱ። ፰ ወይከውና ኵሎን አህጉር ዘትሁብዎሙ ለሌዋውያን አርባዐ ወሰሚኒተ ወእላንቱሂ አህጉር ምስለ ኢያድያሚሆን። ፱ ወአህጉር ዘትሁብዎሙ እመክፈልቶሙ ለደቂቀ እስራኤል እምዘብዙኅ ብዙኅ ወእምዘውሑድ ውሑድ እምርስቶም ዘይትካፍሉ ለለአሐዱ አሐዱ እምኔሆሙ የሀብዎሙ ለሌዋውያን አህጉረ። ፲ ወነበቦ እግዚአብሔር ለሙሴ ወይቤሎ ንግሮሙ ለደቂቀ እስራኤል ወበሎሙ ናሁ ተዐድዉ አንትሙ ዮርዳኖስ ውስተ ምድረ ከነአን። ፲፩ ወፍልጡ ለክሙ አህግሩእ ምስካይ ከመ ይኩናክሙ ኅበ ይሰኪ ህየ ቀታሊ ኵሉ ዘቀተለ ነፍሰ በኢያእምሮ። ፲፪ ወይኩናክሙ ውእቶን አህጉር ምስካየ እምአበ ደም ከመ ኢይሙት ቀታሊ እስከ ይቀውም ቅድመ ትእይንት ወይትሐተት። ፲፫ ወውእቶን አህጉር እለ ትሁቡ ስሱ አህጉረ ምስካይ ይኩናክሙ። ፲፬ ሠላሳ አህጉረ ትፈልጡ በማዕዶት ዮርዳኖስ፥ ወሠላሰ አህጉረ ትፈልጡ በምድረ ከነአን። ፲፭ ወምስካየ ይኩናሆሙ ለደቂቀ እስራኤል ለግዩር ወለፈላሲኒ ዘሀለዉ ኅቤክሙ ይኩናሆሙ ምስካየ እላንቱ አህጉር ከመ ይስኪ ህየ ኵሉ ዘቀተለ ነፍስ በኢያእምሮ። ፲፮ ወእመሰ በንዋየ ሐፂን ዘበጦ ወሞተ ቀታሊ ውእቱ ሞተ ለይሙት ዘቀተለ። ፲፯ ወለእመኒ በእብን ወገሮ፥ አው አውደቀ ላዕሌሁ እምእዴሁ ወሞተ ቀታሊ ውእቱ ሞተ ለይሙት ዘቀተለ። ፲፰ ወለእመኒ በንዋየ ዕፅ ዘበጦ አው አውደቀ ላዕሌሁ እምእዴሁ ወሞተ ቀታሊ ውእቱ፥ ሞተ ለይሙት ዘቀተለ ወአበ ደም ለሊሁ ይቅትሎ። ፲፱ ወለእመኒ ጽልአ ይጸልኦ ወአውደቀ ላዕሌሁ ዘኮነ ንዋየ እንዘ ይሰንሖ ወሞተ፥ ቀታሊ ውእቱ ሞተ ለይሙት ዘቀተለ ወአበ ደም ለይቅትሎ በኅበ ረከቦ። ፳ ወእመሰ ግብት ውእቱ እንዘ ኢይጸልኦ ወአውደቀ ላዕሌሁ ዘኮነ ንዋየ እንዘ ኢይጸንሖ፥ አው በዘኮነ እብን ወሞተ ቦቱ ወቀተሎ እንዘ ኢየአምር ወኢኮነ ጸላኢሁ ወኢይፈቅድ ያሕስም ላዕሌሁ ይሕትቱ ትእይንት ማእከለ ቀታሊ ወማእከለ አበ ደም በከመ ዝንቱ ፍትሕ። ፳፩ ወያድኅንዎ ትእይንት ለዘቀተለ እምአበ ደም ወይወስድዎ ትእይንት ውስተ ሀገረ ምስካይ ኅበ ይሰኪ ወይነብር ህየ እስከ ይመውት ካህን ዐቢይ ዘቀብዕዎ ቅብዐ ቅድሳት። ፳፪ ወለእመሰ ወፅአ አፍኣ ቀታሊ ውስተ አድዋለ ሀገር እንተ ውስቴታ ሰከየ ህየ ወረከቦ አበ ደም ለቀታሊ በአፍኣ ውስተ አድዋለ ሀገር ዘምስካይ ወቀተሎ አበ ደም ለቀታሊ አልቦ ጌጋይ። ፳፫ እስመ ውስተ ሀግረ ምስካይ ይነብር እስከ ይመውት ካህን ዐቢይ ወእምድኅረ ሞተ ካህን ዐቢይ ይገብእ ውስተ ምድረ ብሔሩ። ፳፬ ወከመዝ ይኩንክሙ ፍትሐ ኵነኔ በመዋዕሊክሙ በኵሉ በሐውርቲክሙ። ፳፭ ኵሉ ዘቀተለ ነፍሰ ወዘለፎ ማሕተት ትቀትልዎ ለቀታሊ ወስምዕ አሐዱ ኢይከውን ማኅተተ ለአቅትሎ ነፍስ። ፳፮ ወኢትንሥኡ ቤዛ በእንተ ነፍስ እምቀታሊ ዘጌጋዩ ለመዊት ሞተ ለይሙት። ፳፯ ወዒትንሥኡ ቤዛ ከመ ታጕይይዎ ውስተ ሀገረ ምስካይ ከመ ይንበር ካዕበ ውስተ ምድር እስከ ይመውት ካህን ዐቢይ። ፳፰ ወኢትግበርዋ ቀታሊተ ለምድር እንተ ውስቴታ ትነብሩ፥ እስመ ውእቱ ደም ዘይሬስያ ሎቱ ምድር ለእከዐወ ደም ላዕሌሃ። ፳፱ ወኢታገምንዋ ለምድር እንተ ውስቴታ ትነብሩ አንትሙ ወእንተ ውስቴታ አነ አድኅር ምስሌክሙ እስመ አነ ውእቱ  እግዚአብሔር ዘአኀድር ማእከሎሙ ለደቂቀ እስራኤል።
				ምዕራፍ ፴፮።
፩ ወመጽኡ መላእክተ ነገደ ቤተ አቡሁ ለገለአድ ወልደ ማኪር ወልደ ምናሴ ዘእምነገደ ደቂቀ ዮሴፍ ወቆመ ቅድመ ሙሴ ወቅድመ አልአዛር ካህን ወቅድመ መላእክት አብያተ አበዊሆሙ ለደቂቀ እስራኤል። ፪ ወይቤሉ አዘዞ እግዚአብሔር ለእግዚእነ ከመ የሀቦሙ ምድረ ርስቶሙ በበመክፈልቶሙ ለደቂቀ እስራኤል ወአዘዞ እግዚአብሔር ለእግዚእነ ከመ የሀቦነ መክፈልተ ሰለጶአድ እኁነ ለአዋልዲሁ። ፫ ወይከውና አስንስቲያሆሙ ለአሐዱ እምነገዶሙ ለደቂቀ እስራኤል ወይወጽእ መክፈልቶን እመክፈልተ አቡሆን ወይትዌሰክ ውስተ ካልእ መክፈልተ ነገድ ኅበ አውሰባ ወይወፅእ እመክፈልተ ርስትነ። ፬ ወለእመ ይከውን ይወፅእ እምደቂቀ እስራኤል ወይገብእ ርስቶሙ ውስተ ርስተ ካልእ ኅበ አውሰባ እስመ ናሁ ይወጽእ እምውስተ ርስቶሙ ወመክፈልቶሙ ለነገደ አበዊነ። ፭ ወአዘዞሙ ሙሴ ለደቂቀ እስራኤል በትእዛዘ እግዚአብሔር ወይቤሎሙ ከመዝ ለነገደ ደቂቀ ዮሴፍ። ፮ ዝንቱ ውእቱ ቃል ዘአዘዞን እግዚአብሔር ለአዋልደ ሰለጰአድ ወይቤ ዘአደሞን በቅድሜሆን ለያውስባ ወዳእሙ እምደቂቀ አበዊሆን ለያውስባ። ፯ ወኢይግባእ ርስቶሙ ለደቂቀ እስራኤል እምነገደ ለነገድ እስመ አሐዱ አሐዱ እምኔሆሙ ውስተ ርስተ አበዊሆሙ ይትልዉ ደቂቀ እስራኤል። ፰ ወኵላ ወለት እንተ ተኅሥሥ ርስተ እምደቂቀ እስራኤል አሐደ እምነገዳ ለታውስብ፥ ከመ ይኅሥሡ ደቂቀ እስራኤል አሐዱ አሐዱ ርስተ ለርእሱ ወርስተ አቡሁ። ፱ ወኢይግባእ ርስተ እምነገድ ውስተ ካልእ ነገድ፥ አላ አሐዱ አሐዱ፥ ውስተ መክፈልቶሙ ይትልዉ ደቂቀ እስራኤል። ፲ ወገብራ አዋልደ ሰለጰአድ መሐላ ወቴርሳ ወሔግላ፥ ወሜልካ ወኑሓ፥ በከመ አዘዞ እግዚአብሔር ለሙሴ። ፲፩ ወአውሰባ ዘእምደቂቀ ቅሩቦን ዘእምነገደ ደቂቀ ምናሴ ወልደ ዮሴፍ ወገብአ መክፈልቶን ውስተ ነገደ ሕዝበ አበዊሆን። ፲፪ ዝንቱ ውእቱ ትእዛዝ ወኵነኔ ወፍትሕ ዘአዘዘ እግዚአብሔር በእደ ሙሴ በዐረቢሃ ለሞአብ ዘኀበ ዮርዳኖስ ዘመንገለ ኢያሪኮ።
					ኦሪት ዘኍልቍ ተፈጸመ፥
				ወስብሐት ለእግዚአብሔር ዘፈጠረ ኵሎ ዓለመ፥
						አሜን።
				ኦሪት ዘዳግም
				ምዕራፍ ፩።
፩ ዝንቱ ውእቱ ነገር ዘነገሮሙ ሙሴ ለኵሉ እስራኤል በማዕዶተ ዮርዳኖስ በመንገለ ዐረቢሃ በኀበ ባሕረ ኤርትራ በማእከለ ፋራህ ወጦፌል ወሉባን ወአውሎን ወዘኬሪስያ። ፪ በዐሡር መዋዕል እምኮሬብ በፍኖተ ደብረ ሴይር እስከ ቃዴስ በርኔ። ፫ ወኮነ አመ አርባዓ ዓም አመ ዓሡር ወአሚሩ ወርኅ አመ ሠርቀ ወርኅ ነገሮሙ ሙሴ ለኵሉ ደቂቀ እስራኤል ኵሎ ዘአዘዞ እግዚአብሔር ይንግሮሙ። ፬ እምድኅረ ቀተልዎ ለሴዎን ንጉሠ አሞሬዎን ዘይነብር ውስተ ሐሴቦን ወላግ ንጉሠ ባሳን ዘይነብር ውስተ አስጣሮት ወኤንድራይን። ፭ በማዕዶተ ዮርዳኖስ ውስተ ምድረ ሞዐብ ወአኅዘ ሙሴ ይንግር ዘንተ ሕገ ወይቤ እግዚአብሔር አምላክነ ኅዲሮቱ ውስተ ዝንቱ ደብር። ፮ ተንሥኡ እስከ ወሑሩ ወባኡ ውስተ ደብረ አሞሬዎን ወውስተ ኵሉ ማኅደረ አራባ ውስተ ደብሩ ወውስተ ገዳሙ ወውስተ ሊባ ወውስተ ጰራልያ ስዘምድረ ከነአን ወአንጢሊባኖን እስከ ፈለግ ዐቢይ ፈለግ ኤፍራጥስ። ፯ ናሁ ወሀብኩክሙ ይእተ ምድረ እንተ መሐልኩ ለአበዊክሙ ቅድሜክሙ ለአብርሃም ወለይስሐቅ ወለያዕቆብ ከመ አሀቦሙ ሎሙ ወለዘርኦሙ እምድኅሬሆሙ ምድረ እንተ ትውኅዝ ሐሊበ ወመዓረ። ፰ ወእቤለክሙ በውእቱ መዋዕል እንዘ እብል ኢይክል ባሕቲትየ ክሂሎተክሙ። ፱ እስመ አብዝኅነ እግዚአብሔር አምላክነ ወናሁ ብዝኃን አንትሙ ዮም ከመ ከዋክብተ ሰማይ። ፲ ወያብዝኅክሙ እግዚአብሔር አምላኮሙ ለአበዊነ ምእልፊተ ወይባርክሙ በከመ ይቤለክሙ። ፲፩ ወእፎ እክል ባሕቲትየ ጻማክሙ ወሥራሐክሙ ወተባህሎተክሙ። ፲፪ አምጽኡ ለክሙ እደወ ጠቢባነ ወለባውያነ ወማእምራነ እምነገድክሙ ወእሠይሞሙ ለክሙ መሳፍንቲኩ። ፲፫ ወአውሣእክሙኒ ወትቤሉኒ ሠናይ ዝንቱ ቃል ወትቤሉኒ ግበር ከማሁ። ፲፬ ወነሣእኩ እምውስቴትክሙ እደወ ጠቢባነ ወማእምራነ ወለባውያነ ወሤምክዎሙ ላዕሌክሙ ይኩኑክሙ መላእክተ ዐሠርቱ ምእት፥ ወመላእክተ ምእት ወመላእክተ ሐምሳ፥ ወመላእክተ ዐሠርቱ ወጸሐፍቶሙ ለመኳንንትቲክሙ። ፲፭ ወእቤሎሙ በውእቱ መዋዕል ስምዑ ማእከለ አኅዊክሙ ወማእከለ ግዩር ወማእከለ ብእሲ ወእኅሁ ወአግብኡ ፍትሐ በጽድቅ። ፲፮ ወኢትንሥኡ ገጸ በፍትሕ ኢለንኡስ ወኢ ለዐቢይ ወኰንኑ በጽድቅ ወኢትንሥኡ ገጸ ሰብእ እስመ ፍትሕ ዘእግዚአብሔር ውእቱ ወለእመቦ ዘዐጸበክሙ ነገር ታዐርጉ ኅቤየ ወእስምዖ። ፲፯ ወአዘዝኩክሙ በውእቱ መዋዕል ኵሎ ቃለ ዘትገብሩ። ፲፰ ወግዕዝነ እምኮሬብ ወሖርነ ኵሎ ዝክተ ገዳመ ዐቢየ ወግሩመ ዘርኢክሙ በፍኖተ ደብረ አሞሬዎን በከመ አዘዘነ እግዚአብሔር አምላክነ ወበጻሕነ እስከ ቃዴስ በርኔ። ፲፱ ወነገርኩክሙ በውእቱ መዋዕል ወእቤለክሙ ብጽሑ እስከ ደብረ አሞሬዎን ዘይሁበክሙ እግዚአብሔር አምላክክሙ። ፳ ወናሁ ርእዩ ከመ ወሀበክሙ እግዚአብሔር አምላክክሙ ይእተ ምድረ ቅድመ ገጽክሙ ዕርጉ እንከ ወተዋረስዋ በከመ ይቤሎሙ እግዚአብሔር አምላኮሙ ለአበዊነ ኢትፍርሁ ወኢትደንግፁ። ፳፩ ወእምዝ መጻእክሙ ኵልክሙ ኅቤየ ወትቤሉኒ ንፈኑ እደወ ቅድሜነ ይርአይዋ ለይእቲ ምድር ለነ ወይዜንዉነ ዜናሃ ለይእቲ ፍንቶት እንተ ሀለወነ ንዕርግ ውስቴታ ወለአህጉርኒ እለ ሀለወነ ንባእ ውስቴቶን። ፳፪ ወአደመኒ ውእቱ ነገር ወነሣእኩ እምውስቴትክሙ ዐሠርተ ወክልኤተ እደወ በበአሐዱ ብእሲ እምነ ገድ። ፳፫ ወሖሩ ወዐርጉ ውስተ ደብር ወበጽሑ ውስተ ቈላተ ዐጽቅ ወርእይዋ። ፳፬ ወነሥኡ ምስሌሆሙ እምፍሬሃ ለይእቲ ምድር ወአምጽኡ ኅቤነ ወንቤ ሠናይት ምድር ዘይሁበነ እግዚአብሔር አምላክነ። ፳፭ ወአበይክሙ ዐሪገ ወክሕድክሙ ቃለ እግዚአብሔር አምላክክሙ ወአንጐርጐርክሙ በውስተ ተዓይኒክሙ። ፳፮ ወትቤሉ እስመ ይጸልአነ እግዚአብሔር አውጽአነ እምድረ ግብጽ ከመ ያግብአነ ውስተ እዴሆሙ ለአሞሬዎን ወከመ ይሥርወነ አይቴ እንከ ነዐርግ ንሕነ። ፳፯ ወባሕቱ አኅዊክሙ አክሐድዎ ለልብክሙ ወይቤሉክሙ ዐቢይ ሕዝብ ወብዙኅ ወይጸንዑ እምኔክሙ። ፳፰ ወአህጉሪሆሙኒ ዐበይት ወቦቶን ጥቅም ዘይበጽሕ እስከ ሰማይ ወርኢነ በህየ ደቂቆሙ ለእለ ያርብኅ ወእቤለክሙ ኢትፍርሁ ወኢትደንግፁ እምኔሆሙ። ፳፱ እግዚአብሐኢር አምላክክሙ ውእቱ ይፀብእ ለክሙ ምስሌክሙ ወውእቱ የሐውር ቅድመ ገጽክሙ በከመ ኵሉ ዘገብረ ለክሙ በምድረ ግብጽ። ፴ ወበውስተ ዝንቱ ገዳም ዘርኢክሙ በከመ ሴሰየክሙ እግዚአብሔር አምላክክሙ በከመ ይሴሲ ብእሲ ውሉዶ በኵሉ ፍኖት እንተ ሖርክሙ እስከ በጻሕክሙ ውስተ ዝንቱ መካን። ፴፩ ወኢአመንክምዎ በዝንቱ ቃል ለእግዚአብሔር አምላክክሙ ዘየሐውር ቅድሜክሙ ውስተ ፍኖት ከመ ይኅረይ ለክሙ መካነ ወይም ራሕክሙ ሌሊተ በእሳት መካነ ወይም ራሕክሙ ሌሊተ በእሳት ከመ ያርኢክሙ ፍኖተ ዘተሐውሩ ባቲ መዓልተኒ በደመና። ፴፪ ወሰምዐ እግዚአብሐኢር ቃለ ነገርክሙ ወተምዐ ወመሐለ ወይቤ ከመ ኢይሬእይዋ እሉ እደው ለይእቲ ምድር ቡርክት ዘመሐልኩ ለአበዊሆሙ ዘእንበለ ካሌብ ወልደ ዮፎኒ። ፴፫ ወውእቱ ይሬእያ ወሎቱ እሁባ ለይእቲ ምድር እንተ ውስቴታ ዐርገ ወለደቂቁ እስመ ኅበ እግዚአብሔር ውእቱ ልቡ። ፴፬ ወኪያየኒ ተምዐኒ እግዚአብሔር በእንቲአክሙ ወይቤለኒ አንተኒ ኢትበውእ ህየ እስመ ኢያሱ ወልደ ነዌ ዘይቀውም ቅድሜከ ውእቱ ዘይበውእ ህየ ኪያሁ አጽንዖ ወውእቱ ያወርሶሙ ይእተ ምድረ ለእስራኤል። ፴፭ ወደቂቅክሙ እለ ትቤሉ ይፄውዉ ወኵሉ ሕፃን ንኡስ ዘኢየአምርዮም ህየ ወሎሙ እሁባ ወእሙንቱ ይወርስዋ። ፴፮ ወአንትሙሰ ተመየጡ ወገዐዙ ውስተ ገዳም ፍኖተ ባሕረ ኤርትራ። ፴፯ ወአውሣእክሙኒ ወትቤሉኒ አበስነ ቅድመ እግዚአብሔር አምላክነ ነዐርግ ንሕነ ወንትቃተል ወንገብር ኵሎ በከመ አዘዘነ እግዚአብሔር አምላክነ ወነሣእክሙ ብእሲ ብእሲ ንዋየ ሐቅልክሙ ወዐርግሙ ውስተ ደብር። ፴፰ ወይቤለኒ እግዚአብሔር በሎሙ ኢትዕርጉ ወኢትትቃተሉ እስመ ኢሀለውኩ ምስሌክሙ ከመ ኢትትቀጥቀጡ ቅድመ ፀርክሙ። ፴፱ ወነገርኩክሙ ወኢሰማዕክሙኒ ወተዐወርክሙ ቃለ እግዚአብሐኢር ወተኀየልክሙ ወዐረግሙ ውስተ ደብር። ፵ ወወፅኡ አሞሬዎን እለ ይነብሩ ውስተ ውእቱ ደብር ወተቀበሉክሙ ወአንትዑክሙ ወሰደዱክሙ ወነደፉክሙ ከመ ንህብ ወወግኡክሙ እምሴይር እስከ ሔርማ። ፵፩ ወነበርክሙ ወበከይክሙ ቅድመ እግዚአብሔር ወኢሰምዐክሙ ቃለክሙ ወኢነጸረክሙ። ፵፪ ወነበርክሙ ውስተ ቃዴስ ብዙኅ መዋዕለ አምጣነ ነበርክሙ ቀዲሙ። 
				ምዕራፍ ፪።
፩ ወተመየጥነ ወሖርነ ውስተ ገዳም ፍኖተ ባሕረ ኤርትራ በከመ ይቤለነ እግዚአብሔር ወዖድናሁ ለደብረ ሴይር ብዙኅ መዋዕለ። ፪ ወይቤለኒ እግዚአብሔር ኮነክሙ ዐዊዶቱ ለዝንቱ ደብር ግብኡ እንከሰ ለመንገለ መስዕ። ፫ ወአዝዞሙ ለሕዝብ ወበሎሙ ናሁ ተሐውሩ፥ አንትሙ እንተ አድዋሊሆሙ ለአኅዊክሙ ደቂቀ ኤሳው እለ ይነብሩ ውስተ ምድረ ሴይር ወይፈርሁክሙ ጥቀ። ፬ ዑቁ ኢትትቃተሉ ምስሌሆሙ እስመ ኢይሁበክሙ እምድሮሙ ርስተ ወኢምሥጋረ እግር፥ እስመ መክፈልቶ ወሀብክዎ ለኤሳው ደብረ ሴይር። ፭ ወተሣየቱ እክለ እምኅቤሆሙ በወርቅክሙ ወተሴሰዩ ወማየኒ በመስፈርት ንሥኡ እምኅቤሆሙ በወርቅክሙ ወስትዩ፥ እስመ ባረከክሙ እግዚአብሔር አምላክክሙ በኵሉ ግብረ እደዊክሙ። ፮ አአምር እፎ ዐደውካሁ ለዝንቱ ገዳም ዐቢይ ዘግሩም ውእቱ ናሁ አርባዓ ዓመ ሀለወ ምስሌከ እግዚአብሔር አምላክከ እንዘ አልቦ ዘያኅጥአከ እምኵሉ ዘነበብከ። ፯ ወተዐደውናሆሙ ለአኅዊነ ደቂቀ ኤሳው እለ ይነብሩ ውስተ ሴይር ኀብ ፍኖተ አራበ እምኤሎም ወእምጋስዮን ጋቤር ወእምዝ ተመየጥነ ወዐደውነ ፍኖተ ገዳም ዘሞአብ። ፰ ወይቤለኒ እግዚአብሔር ኢትፃረርዎሙ ለአሞአባውያን ወኢትትቃተሉ ምስሌሆሙ እስመ ኢይሁበክሙ ርስተ እምድሮሙ እስመ ለደቂቀ ሎጥ ወሀብክዎሙ ርስቶሙ። ፱ ወዞሚን ቀዲሙ ነበሩ ውስቴታ ሕዝብ ዐበይት ጥቀ ወጽኑዓን ከመ እለ ውስተ አቂም። ፲ ወራፋይን ካዕበ የኀድሩ እሙንቱኒ ከመ እለ ውስተ አቂም፥ ወሞአባውያን ዞሚን ይብልዎሙ። ፲፩ ወኮሬዎስ ውስተ ሴይር ይነብሩ ቀዲሙ ወደቂቀ ኤሳው አጥፍእዎሙ ወቀጥቀጥዎሙ እምቅድመ ገጾሙም ወነበሩ በመካኖሙ፥ ከማሁ ይገብርዋ እስራኤል ለምድረ ርስቶሙ ዘወሀቦሙ እግዚአብሔር። ፲፪ ወይእዜኒ ተንሥኡ ወገዐዙ አንትሙ ወሑሩ ውስተ ቈላተ ዛሬድ፥ ወተዐደውናሁ ለቋልተ ዛሬድ። ፲፫ ወመዋዕሊሁ በዘቦቱ ግዕዝነ እምቃዴስ በርኔ እስከ ተዐደውናሁ ለቈላተ ዛሬድ ሠላሳ ወሰመንቱ ዓመት እስከ ሞቱ ኵሎሙ እደው ዘይእቲ ትውልድ እለ እምስተቃትላን እሙንቱ ወጠፍኡ፥ እማእከለ ትእይንት በከመ መሐለ ላዕሌሆሙ እግዚአብሔር እግዚእ። ፲፬ እስመ እደ እግዚአብሔር ሀለወት ላዕሌሆሙ ከመ ታጥፍኦሙ ማእከለ ትእይንት እስከ ወድቁ። ፲፭ ወኮነ እምዘወድቁ ኵሎሙ ውእቶሙ እደው መስተቃትላን ወሞቱ እማእከለ ሕዝብ። ፲፮ ወነበበኒ እግዚአብሔር ወይቤ ለኒ፥ ናሁ ተሐውሩ ወተዓድዉ ውስተ አድዋሊሆሙ ለሞአብ፥ ወትበጽሑ ቅሩቦሙ ለደቂቀ አሞን። ፲፯ ኢትፃረርዎሙ ወኢትትአኀዙ ቀትለ ምስሌሆሙ እስመ ኢይሁበክሙ ርስተ እምድሮሙ ለደቂቀ አሞን እስመ ለደቂቀ ሎት ወሀብክዎሙ መክፈልቶሙ። ፲፰ ወይእቲ ምድረ ራፋይን ትሰመይ፥ እስመ ራፋይን ይነብሩ ውስቴታ ቀዲሙ ወአሞናውያንኒ ዞሚን ይብልዎሙ። ፲፱ ሕዝብ ዐበይት ወብዙኅን ወጽኑዓን ወኀያላን ከመ እለ አቂም ዘአጥፍኦሙ እግዚአብሔር እምቅድመ ገጾሙ ወወረስዎሙ ወነበሩ ህየንቴሆሙ። ፳ ከመ ገብሩ ደቂቀ ኤሳው እለ ይነብሩ ውስተ ሴይር በከመ አስዐሮሙ እግዚአብሔር እምቅምደ ገጾሙ ለኮራውያን ወወረስዎሙ ወነበሩ ህየንቴሆሙ እስከ ዛቲ ዕለት። ፳፩ ወለሔዋውያንኒ እለ ይነብሩ ውስተ አሴሮት እስከ ጋዜስ ወቀጶዶቅያ አጥፍእዎሙ ወነበሩ ህየንቴሆሙ። ፳፪ ወይእዜኒ ተንሥኡ ወገዐዙ አንትሙ ወዕድውዎ ለቈላተ አርኖን ናሁ አግባእክዎ ውስተ እዴከ ለሴዎን ንጉሠ ሐሴቦን አሞርያዊ ወለምድሩ ወምልካ ወተዋረሳ ወአኅዞሙ ወተቃተሎሙ። ፳፫ ወበዛቲ ዕለት አቀድም አምጽኦ ላዕለ ኵሉ አሕዛብ እለ ሀለዉ መትሕተ ሰማይ ከመ ይፍርሁከ ወይርዐዱ እምኔከ ወይደንግፁ እምከመ ሰምዑ ስምከ፥ው እትእኅዞሙ ፍርሃት እምቅድመ ገጽከ። ፳፬ ወፈነውኩ ተናብልተ እምነ ገዳም ወእቄድሞት ኅበ ሴዎን ንጉሠ ሐሴቦን በቃለ ሰላም እንዘ እብል እኅልፍ እንተ ድምርከ ወፍኖተ አሐውር ወኢይትገኀሥ ኢ ለየማን ወኢለፀጋም። ፳፭ እክለኒ በወርቅየ ትሁበኒ ወእሰቲ ወዳእሙ እኅልፍ በእግርየ በከመ ገብሩ ሊተ ደቂቀ ኤሳው እለ ይነብሩ ውስተ ሴይር። ፳፮ ወሞአባውያንኒ እለ ይነብሩ ውስተ አሮኤር እስከ አዐድዎ ለዮርዳኖስ ውስተ ምድር እንተ ወሀበነ እግዚአብሔር አምላክነ። ፳፯ ወአበየ ሴዎን ንጉሠ ሐሴቦን አኅልፎተ እንተ ኅቤሁ እስመ አጽንዐ እግዚአብሔር አምላክነ መንፈሶ ወአእከየ ልቦ ከመ ይግባእ ውስተ እዴነ በይእቲ ዕለት። ፳፰ ወይቤለኒ እግዚአብሔር ናሁ አኅዝኩ፥ አግብኦ ውስተ እዴከ በቅድመ ገጽከ ለሴዎን ንጉሠ ሐሴቦን አሞርያዊ ወምድሮሂ ወአኀዘ ወተዋረስ ምድሮ ርስተ። ፳፱ ወወፅኦ ሴዎን ወተቀበለነ ውእቱ ወኵሉ ሕዝቡ ከመ ይትቃተለነ በኢያሳ። ፴ ወአግብኦ እግዚአብሔር አምላክነ ውስተ እዴነ ወቀተልናሁ ሎቱ ወልኵሉ ደቂቁ ወለኵሉ ሕዝቡ። ፴፩ ወነሣእ ኵሎ አህጉሪሁ በውእቱ መዋዕል ወአጥፋእናሆን ወደቂቆሙኒ ወአልቦ ዘአትረፍነ ነፋጺተ እምኔሆሙ ዘእንበእል እንስሳሆሙ ዘማኅረክነ ወበርበርነ አህጉሪሆሙ። ፴፪ ወነሣእነ ምድሮሙ እምአሮኤ እንተ ማዕዶተ ፈለገ አርኖን ወሀገረኒ እንተ ሀለወት ውስተ ቈላት እስከ ደብረ ገለአድ። ፴፫ ወአልቦ ሀገር እንተ አምሰጠተነ እስመ ኵሎ አህጉረ አግብአ እግዚአብሔር አምላክነ ውስተ እዴነ ዘእንበለ ምድረ ደቂቀ አሞን ዘኢበጻሕነ። ፴፬ ወኵሎ ዘውስተ ፈለገ ያቦቅ ወአህጉረኒ ዘውስተ ቴርኔ በከመ አዘዘነ እግዚአብሔር አምላክነ። 
				ምዕራፍ ፫።
፩ ወተመየጥነ ወዐረግነ ውስተ ፍኖተ ባሳን ወወፅአ አግ ንጉሠ ባሳን ወተቀበለነ ውእቱ ወኵሉ ሕዝቡ ውስተ ኤንድራይን ከመ ይትቃተለነ። ፪ ወይቤለኒ እግዚአብሔር ኢትፍሮሆ እስመ ውስተ እዴከ አገብኦ ወለኵሉ ሕዝቡ፥ ወለኵሉ ምድሩ፥ ወትገብሮ ከመ ገበርካሁ ለሌዎን ንጉሠ አሞሬዎን ዘይነብር ውስተ ሐሴቦን። ፫ ወአግብኦ እግዚአብሔር አምላክነ ውስተ እዴነ ለአግ ንጉሠ ባሳን ወለኵሉ ሕዥቡ ወቀተልናሁ እሰክ ኢያትረፍነ እምኔሁ ዘርአ። ፬ ወአስተጋባእነ ኵሎ አህጉሪሁ በውእቱ መዋዕል ወአልቦ ሀገር ዘኢነሣእነ እምኔሆሙ ስሳ አህጉረ ወኵሎ ዘአድያማ ለአርጎብ ዘመንግሥቱ ለአግ በባሳን። ፭ ወኵሎን አህጉረ እለ ቦን ጥቅም ወነዋኃት አረፋቲሆን እለ ቦን መዓፁት ወመናግሥት ዘእንበለ አህጉረ ፌርዜዎን እለ ብዙኃት እማንቱ ጥቀ። ፮ ወሠርውናሆሙ በከመ ገበርነ በሴዎን ንጉሠ ሐሴቦን ወአጥፋእነ ኵሎ አህጉረ ኅቡረ ወአንስትያሆሙኒ ወደቆቆሙኒ እስከ ኢያትረፍነ ነፋጺተ፥ ወኵሎ እንስሳሆሙ ወምኅርካ ዘበርበነ እምአህጉሪሆሙ። ፯ ወነሣእነ ምድሮሙ በውእቱ መዋዕል እምእደዊሆሙ ለክልኤቱ ነገሥተ አሞሬዎን እለ ሀለዉ ማዕዶተ ዮርዳኖስ እምፈለገ አርኖን እስከ ኤርሞን ዘይብልዎ ሰብአ ፊንቂስ አኤርሞን ወሳኒዮርስ ወአሞሬዎን ይብልዎ ሳኔር። ፰ ወኵሎ አህጉረ እለ ኔሶር፥ ወኵሎ ዘገለአድ፥ ወኵሎ ዘባሳን እስከ ኤልክድ፥ ወኢንድራይን ሀገረ መንግሥቱ ለአግ በባሳን። ፱ ባሕቱ እስመ አግ ንጉሠ ባሳን ውእቱ ዘተርፈ እምራፋይ፥ ወናሁ ዐራቱ ዐራተ ሕፂን ሀለወት ውስተ ጽንፎሙ ለደቂቀ አሞን ትስዕ በእመት ኑኃ፥ ወርብዕ በእመት ግድማ። ፲ ወበርበናሃ ለይእቲ ምድር በውእቱ መዋዕል እምአሮኤር እስከ ማዕዶተ ፈለግ ዘአርኖን ወመንፈቃ ለደብረ ገለአድ ወአህጉሪሁኒ ወሀብክዎሙ ለሮቤል ወለጋድ። ፲፩ ወዘተርፈ እገለአድ ወኵሎ ባሳን እመንግሥቱ ለአግ ወሀብክዎሙ ለመፍነቀ ነገደ ምናሴ ወኵሎ ዘአያድያሚሃ ለአርጎብ ዝንቱ ኵሉ ባሳን ዘይትኌለቍ ውስተ ምድረ ራፋይን። ፲፪ ወኢያእር ወልደ ምናሴ ነሥአ ኵሎ አድያሚሃ ለአርጎብ እስከ ደወለ ጌርጋሴ ወመከጢ ወሰመዮ በስሙ ለባሳን አውታይ ኢያእር እስከ ዛቲ ዕለት ወለማኪርው እሀብክዎ ገለአድሃ። ፲፫ ወለሮቤል ወለጋድ ወሀብክዎሙ እምድረ ገለአድ እስከ ፈለገ አርኖን ዘማእከለ ፈለገ አድባር ወእስከ ኢያቦቅ ፈለገ አድባር ዘደቂቀ አሞን። ፲፬ ወዓራባ ወዮርዳኖስ ወሰኖሙ ለመካናራ ወእስከ ባሕረ ዓረብ ባሕረ ኤሌቄ እምኤዶን ዘፋስጋ ጽባሒሁ። ፲፭ ወአዘዝኩክሙ በውእቱ መዋዕል ወእቤለክሙ እግዚአብሔር አምላክክሙ ወሀበክሙ ዛተ ምድረ መክፈልተክሙ ከመ ትሑሩ ለደቂቀ ንዋየ ሐቅልክሙ ቅድሜሆሙ ደቂቀ ኀይል። ፲፮ ዘእንበለ አንስትያክሙ ወደቂቅክሙ ወአአምር ከመሂ ብዙኅ እንስሳ ብክሙ ወይንበር ባሕቱ ውስተ አህጉረክሙ ዘወሀብኩክሙ እስከ አመ ያዐርፎሙ እግዚአብሔር አምላክነ ለአኅዊክሙ ከማክሙ። ፲፯ ወይወርሱ እሙንቱሂ ምድረ እንተ ይሁቦሙ እግዚአብሔር አምላክነ በማዕዶተ ዮርዳኖስ ወእምዝ ትገብኡ ኵልክሙ ውስተ ርስትክሙ ዘወሀብኩክሙ። ፲፰ ወአዘዝክዎ ለኢያሱኒ በውእቱ መዋዕል ወእቤሎ ርእያ አዕይንቲከ ኵሎ ዘገብረ እግዚአብሔር በእሉ ክልኤቱ ነገሥት ከማሁ ይገብር እግዚአብሔር በኵሉ መንግሥት ኅበ ተሐውር አንተ ህየ ወኢትፍራህ እምኔሆሙ እስመ እግዚአብሔር ይፀብኦሙ ለክሙ። ፲፱ ወሰአልክዎ ለእግዚአብሔር በውእቱ መዋዕል ወእቤሎ እግዚኦ እግዚእየ አንተ አኅዝከ ታርእዮ ለገርብከ ዕበየከ ወኅይለ ወጽንዐ እዴከ ወልዕልና መዝራዕትከ ወመኑ ውእቱ አምላክ በሰማይ ወበምድር ዘይገብር በከመ ገበርከ አንተ። ፳ አብሐኒ እዕዱ ወእርአያ ለይእቲ ምድር ቡርክት እንተ ሀለወት ማዕዶተ ዮርዳኖስ ወለውእቱ ደብር ቡሩክ ወለአንጢሊባኖን። ፳፩ ወተጸመመኒ እግዚአብሔር ወኢሰምዐኒ ወይቤለኒ እግዚአብሔር በዝኅ አከለከ ወኢትድግም እንተክ ተናግሮ ዘንተ ቃለ አላ ዕርግ ውስተ ርእስ ዘውቅሮ። ፳፪ ወነጽር በአዕይንቲከ መንገለ ባሕር ወመስዕ ወአዜብ ወሠርቅ ወርኢ በአዕይንቲከ እስመ ኢተዐድዎ ለዝንቱ ዮርዳኖስ። ፳፫ ወአዝዞ ለኢያሱ ወአጽንዖ ሎቱ እስመ ውእቱ የዐዱ ቅድሜሁ ለዝንቱ ሕዝብ ወውእቱ ያወርሶሙ ምድረ እንተ ርኢከ። ፳፬ ወነበርነ ውስተ ወግር ኅበ ቤተ ፌጎር። 
				ምዕራፍ ፬።
፩ ወይእዜ እስራኤል ስምዑ ኵነኔሁ ወፍትሖ ለእግዚአብሔር ዘእሜህረኩ አነ ዮም ከመ ትግበሩ ወትሕየዉ ወትብዝኁ ወትምልኡ ወትባኡ ወትረስዋ ለምድር ዘይሁበክሙ እግዚአብሐኢር አምላኮሙ ለአበዊክሙ። ፪ ወኢትወስኩ ላዕለ ዝ ቃል ዘእሴዝዘክሙ አነ ዮም ወኢታንትጉ እምኔሁ ከመ ትዕቀቡ ኵሎ ትእዛዞ ለእግዚአብሔር አምላክክሙ። ፫ አዕይንቲክሙ ርእያ ኵሎ ዘገብረ እግዚአብሔር አምላክነ በብዔል ፌጎር እስመ ኵሎ ብእሴ ዘሖረ ድኅረ ብዔል ቀጥቀጠ እግዚአብሔር አምላክክሙ እምኔክሙ። ፬ ወአንትሙሰ እለ ገባእክሙ ኅበ እግዚአብሔር አምላክክሙ ሕያዋን ኵልክሙ ዮም። ፭ ናሁ ርእዩ ዘርአይኩክሙ ኵነኔ ወፍትሐ በከመ አዘዘኒ እግዚአብሔር እግበር ከማሁ ትግበሩ በምድር ዘትበውኡ ህየ አንትሙ ከመ ትትዋረስዋ። ፮ ወዕቀብዋ ወግበርዎ እስመ ውእቱ ጥበብክሙ ወአእምሮትክሙ በቅድመ ኵሉ አሕዛብ እለ ይሰምዕዎ ለዝንቱ ኵሉ ኵነኔ ወይብሉ ናሁ ዝንቱ ሕዝብ ጠቢብ ወማእምር ወሕዝብ ዐቢይ ውእቱ ዝንቱ። ፯ ወመኑ ውእቱ ሕዝብ ዐቢይ ዘቦቱ አምላክ ዘይቀርቦ ከመ አምላክነ እግዚአብሔር በኵሉ ዘጸዋዕናሁ። ፰ ወመኑ ውእቱ ህዝብ ዐቢይ ዘቦቱ ኵነኔ ወፍትሕ ዘጽድቅ በከመ ዝንቱ ኵሉ ሕግ ዘአነ እሁበክሙ ዮም ቅድሜክሙ። ፱ ዑቅ ር እሰከ ወዕቀብ እንፍስከ ጥቀ ከመ ኢትርሳዕ ኵሎ ዘንተ ነገረ ዘርእያ አዕይንቲከ ወኢይፃእ እምልብከ በኵሉ መዋዕለ ሕይወትከ ወመሀሮሙ ለደቂቅከ ወለደቂቀ ደቂቅከ። ፲ ወአይድዖሙ ዘከመ ቆምክሙ ቅድመ እግዚአብሔር አምላክክሙ በኮሬብ አመ ዕለተ ተጋብእክሙ እስመ፥ ይቤለኒ እግዚአብሔር አስተጋብኦሙ ለሕዝብ ኅቤየ ወይስምዑ ቃልየ ከመ ይትመሀሩ ፈሪሆትየ በኵሉ መዋዕል ዘቦቱ የሐይዉ እሙንቱ ላዕለ ምድር ወይምሀሩ ለደቂቆሙ። ፲፩ ወመጻእክሙ ወቆምክሙ ታሕተ ደብር ወይነድድ ደብሩ በእሳት እሰከ ሰማይ ወጽልመት ወዐውሎ ወጣቃ። ፲፪ ወነበበኒ እግዚአብሔር በማእከለ እሳት ወሰማዕክሙ አንትሙ በማእከለ እሳት ወሰማዕክሙ አንትሙ ቃሎ እንዘ ይትናገር ወርእየቶሰ ኢርኢክሙ ዘእንበለ ቃሉ ዘሰማዕክሙ። ፲፫ ወአይድዐክሙ ኪዳኖ ዘአዘዘክሙ ከመ ትግበሩ ዐሥሩ ቃላተ ዘጸሐፎን ውስተ ክልኤ ጽላት ዘእብን። ፲፬ ወሊተኒ ዘአዘዘኒ እግዚአብሐኢር ከመ እምሀርክሙ በውእቱ መዋዕል ኵነኔ ወፍትሐ ዘትገብሩ በምድር እንተ ውስቴታ ትበውኡ አንትሙ ትረስዋ። ፲፭ ወዕቀቡ ጥቀ ነፍስክሙ እስመ ኢርኢክሙ ርእየቶ በይእቲ ዕለት እንተ ባቲ ተናገረክሙ እግዚአብሐኢር በኮሬብ ላዕለ ደብር እማእከለ እሳት ከመ ኢትጌግዩ። ፲፮ ወኢትግበሩ ለክሙ ግልፎ በአምሳለ ኵሉ ምስለ፥ በአምሳለ ተባዕት አው በአምሳለ አስንት። ፲፯ ወበአምሳለ ኵሉ እንስሳ ዘሀለወ ላዕለ ምድር ወበአምሳለ ኵሉ ዖፍ ወኵሉ ሠራሪ ዘይሠርር በታሕተ ሰማይ። ፲፰ ወበአምሳለ ኵሉ ሕያው ዘይት ሐወስ ላዕለ ምድር ወበአምሳለ ኵሉ ዐሣ ዘሀለወ ውስተ ማይ መትሕተ ምድር። ፲፱ ወለእመ ነሰርከ ሰማየ ወርኢከ ፀሐየ ወወርኀ ወከዋክብተ ወኵሎ ሠርጓቲሃ ለሰማይ ዮጊ ትጌጊ ወትሰግድ ሎሙ ወታመልኮሙ ለእለ ገብረ እግዚአብሐኢር አምላክከ ለኵሉ አሕዛብ ዘታሕተ ሰማይ። ፳ ወኪያክሙሰ ነሥአክሙ እግዚአብሔር ወአውፅአክሙ እምእቶነ ሐፂነ እምግብጽ ከመ ትኩንዎ መክፈልተ ሕዝቡ እስከ ዛቲ ዕለት። ፳፩ ወተምዐኒ እግዚአብሔር በእንተ ዘትቤሉ አንትሙ ወመሐለ ከመ ኢየዐድዎ ለዝንቱ ዮርዳኖስ ወከመ ኢይበውእ ውስተ ምድር ዘይሁበከ እግዚአብሔር አምላክከ ርስተ። ፳፪ ናሁ አንሰ እመውት በዛቲ ምድር ወኢየዐድዎ ለዮርዳኖስ ወአንትሙሰ ተዐድውዎ ለዮርዳኖስ ወትትዋረስዋ ለይእቲ ምድር ቡርክት። ፳፫ ወዑቁ እነክ አንትሙ ኢትርስዑ ኪዳኖ ለእግዚአብሔር አምላክክሙ ዘተካየደ ምስሌክሙ ወእመ አበስክሙ ወገበርክሙ ለክሙ ግልፎ በአምሳለ ኵሉ ስምል ዘበእንቲአሁ ቀሠፈከ እግዚአብሔር አምላክከ። ፳፬ እስመ እግዚአብሔር አምላክከ እሳት እንተ ታኅልቅ ውእቱ ወምላክ ቀናኢ ውእቱ። ፳፭ ወለእመ ወለድከ ደቂቀ ወአዋልደ ወደቂቀ ደቂቅከ ወጐንደይክሙ ላዕለ ምድር ወአስበስክሙ ወገበርክሙ እኪተ ቅድመ እግዚአብሔር አምላክክሙ ከመ ታምዕፅዎ። ፳፮ ናሁ አስምዕ ለክሙ ሰማየ ወምድረ ከመ ትጠፍኡ ወትደመሰሱ እምድር እንተ ላቲ አንትሙ ተዐድውዎ ለዮርዳኖስ ህየ ከመ ትትዋረስዋ ወኢታጐንድዩ መዋዕለ ውስቴታ አላ ተቀጥቅጦ ትትቀጠቀጡ። ፳፯ ወይዘርወክሙ እግዚአብሔር ውስተ ኵሉ አሕዛብ ወትተርፉ ውኁዳነ በኁልቍ ውስተ ኵሉ አዥሓብ እለ ውስቴቶሙ ያውአክሙ እግዚአብሔር ህየ። ፳፰ ወታመልኩ በህየ አማልክተ ባዕድ ግብረ እደ እጓለ እመሕያው ዕፀወ ወአእባነ እለ ኢይሬእዩ ወኢይሰምዑ ወኢይበልዑ ወኢያንጼንዉ። ፳፱ ወእምዝ ተኅሥሥዋ ለእግዚአብሔር አምላክክሙ በህየ ወትረክብዎ ሶበ ኀሠሥክምዎ በኵሉ ልብክሙ ወበኵሉ ነፍስክሙ በሕማምክሙ። ፴ ወይረክበክሙ ኵሉ ዝንቱ ነገር በደኃሪ መዋዕል ወትትመየቱ ኅበ እግዚአብሔር አምላክክሙ ወይሰመዐክሙ። ፴፩ እስመ አምላክ መሐሪ ውእቱ እግዚአብሔር አምላክከ ኢየኀድገከ ወኢያጠፍአከ ዘመሐለ ሎሙ። ፴፪ ተስአሉ ዘቀዲሙ መዋዕለ ዘኮነ እምቅድሜክሙ እምአመ ፈጠሮ እግዚአብሔር ለእጓለ እመሕያው ዲበ ምድር እምአጽናፈ ሰማይ እስከ አጽናፈ ለእመ ኮነ ከመ ዝንቱ ነገር ፴፫ ወለእመ ሰምዑ ሕዝብ ቃለ እግዚአብሔር አምላክ ዘሕያው እንዘ ይትናገር እማእከለ እሳት በከመ ሰማዕከ አንተ ወሐየውከ። ፴፬ ለእመ አመከረ እግዚአብሔር ወቦአ ወነሥአ ሎቱ ሕዝበ እማእከለ ሕዝብ በአመክሮ ወበተአምር ወበመድምም ወበቀትል ወበእድ ጽንዕት ወበመዝራዕት ልዑል ወመደንግዕ ዐቢይ በከመ ኵሉ ዘገብረ እግዚአብሔር በምድረ ግብጽ በቅድሜከ እንዘ ትሬኢ። ፴፭ ውከመ ታእምር ከመ ውእቱ እግዚአብሔር አምላክ ወአልቦ ባዕድ አምላክ ዘእንበሌሁ። ፴፮ እምሰማይ ተሰምዐ ቃሉ ከመ ይምሀርከ ወበምድር አርአየ እሳቶ ዐቢየ ወሰማዕከ ቃሎ እማእከለ እሳት። ፴፯ እስመ ያፈቅሮሙ ለአበዊከ ወኅረዮሙ ወለዘርኦሙ እምድኅሬሆሙ ኪያከ እምኵሉ አሕዛብ ወአውፅአከ ውእቱ በኅይሉ ዐቢይ እምግብጽ። ፴፰ ከመ ያጥፍኦሙ ለአሕዛብ ዐበይት ወጽኑዓን እምቅድመ ገጽከ ወከመ ያብእከ ወየሀብከ ምድሮሙ ትረስ በከመ ሀለውከ ዮም። ፴፱ ወተአምር ዮም ከመ ውእቱ እግዚአብሔር በሰማይ በላዕሉ ወበድር በታሕቱ ወአልቦ ባዕድ ዘእንበሌሁ። ፵ ወዕቀቡ ኵነኔሁ ወትእዛዞ ዘእኤዝዘክሙ አነ ዮም ከመ ሠናየ ይኩንክሙ፥ ወለውሉድክሙሂ እምድኅሬክሙ፥ ወከመ ይኑኅ መዋዕሊክሙ ውስተ ምድር ዘይሁበክሙ እግዚአብሖሔር አምላክክሙ በኵሉ መዋዕል። ፵፩ ወይእተ አሚረ ፈለጠ ሙሴ ሠላሳ አህጉረ በማዕዶተ ዮርዳኖስ መንገለ ሠርቀ ፀሐይ ከመ ይስኪ ህየ ቀታሊ ዘቀተለ ካልኦ እንዘ ኢየአምር ወኢኮነ ጸላኢሁ ትካት ወይስኪ ውስተ አሐቲ እምእላንቱ አህጉር ወየሐዩ። ፵፪ ባሶር በገዳም ውስተ ምድረ ሐቅል ዘሮቤል፥ ወአራሞት በገለአድ ዘጋድ፥ ወአውሎን በባሳን ዘምናሴ። ፵፫ ዝንቱ ውእቱ ሕግ ዘአዘዞሙ ሙሴ በቅድሜሆሙ ለደቂቀ እስራኤል። ፵፬ ወዝንቱ ውእቱ ትእዛዝ ወኵነኔ ወፍትሕ ኵሉ ዘነገሮሙ ሙሴ ለኵሉ ደቂቀ እስራኤል በገዳም ወፂኦሙ እምድረ ግብጽ። ፵፭ ወማዕዶተ ዮርዳኖስ በቈላት ዘቅሩበ ቤተ ፌጎር በምድረ ሴዎን ንጉሠ አሞሬዎን ዘይነብር ውስተ ሐሴቦን ዘቀተልዎ ሙሴ ወደቂቀ እስራኤል ወፂኦሙ እምድረ ግብጽ። ፵፮ ወተዋረሱ ምድሮ ወምድረ አግሂ ንጉሠ ባሳን ክልኤቱ ነገሥተ አሞሬዎን እለ ይነብሩ ማዕዶተ ዮርዳኖስ መንገለ ሠርቀ ፅጸሀይ እምአሮኤር እንተ ማዕዶተ ፈለገ አርኖን እስከ ደብረ ሴዎን ዘኤርሞን። ፵፯ ወኵሉ ዓረባ ለማዕዶተ ዮርዳኖስ ዘመንገለ ሠርቀ ፀሐይ ዘመትሕተ አሴዶን ዘቦ መንደቅ።
				ምዕራፍ ፭።
፩ ወጸውዖሙ ሙሴ ለኵሎሙ ማኅበረ እስራኤል ወይቤሎሙ ስምዑ እስራኤል ኵሎ ኵነኔ ወፍትሐ ዘአነ እነግረክሙ ዮም ውስተ ዕዘኒክሙ በዛቲ ዕለት ወተመሀሩ ገቢሮቶ ወዐቂቦቶ። ፪ እግዚአብሐኢር አምላክክሙ አቀመ ኪዳኖ ምስሌክሙ በኮሬብ ኮነ ለአበዊክሙ ዘአቀመ ዘንተ ኪዳነ አላ ለክሙ እስመ አንትሙ ሀለውክሙ ዝየ ዮም አንትሙ ሀለውክሙ ዝየ ዮም ኵልክሙ ሕያዋን። ፫ ገጸ በገጽ ተናገረክሙ እግዚአብሔር በደብረ ማእከለ እሳት። ፬ ወአንሰ እቀውም ማእከለ እግዚአብሔር ወማእከሌክሙ በይእቲ ዕለት ከመ እንግርክሙ ቃሎ ለእግዚአብሔር እስመ ፈራህክሙ እምቅድመ ገጸ እሳት ወኢዐረግክሙ ውስተ ደብር። ፭ ወይቤ አነ ውእቱ እግዚአብሔር አምላክከ ዘአውጻእኩከ እምድረ ግብጽ እምቤተ ቅንየት ወኢይኩንከ ባዕድ አምላክ ዘእንበሌየ። ፮ ወኢትግበር ለከ አምላከ ዘግልፎ ወኢ በኵሉ አምሳል ዘውስተ ሰማይ በላዕሉ፥ ወኢ ዘውስተ ምድር በታሕቱ፥ ወኢ በኵሉ ዘውስተ ማይ ዘመትሕተ ምድር ወኢትስግድ ሎሙ ወኢታምልኮሙ። ፯ እስመ አነ እግዚአብሔር አምላክከ አምላክ ቀናኢ ዘእኌልቍ ኅጣውአ ወላዲ ላዕለ ውሉድ እክሰ ሣልስ ወራብዕ ትውልድ ለእለ ይጼልኡኒ። ፰ ወእገብር ምሕረተ እስከ ዐሠርቱ ምእት ትውልድ ለእለ ያፈቅሩኒ ወለእለ የዐቅቡ ትእዛዝየ። ፱ ወኢትምሐል በስመ እግዚአብሔር አምላክከ በሐሰት እስመ ኢያነጽሖ እግዚአብሔር ለዘይምሕል በስሙ በሐሰት። ፲ ወዕቀብ ዕለተ ሰንበት ወቀድሳ በከመ አዘዘከ እግዚአብሔር አምላክከ። ፲፩ ሰዱሰ መዋዕለ ትገብር ኵሎ ግብረከ ወሳብዕት ዕለት ሰንበቱ ለእግዚአብሔር አምላክከ። ፲፪ ወኢትገብር ባቲ ኵሎ ግብረከ ኢ ወልድከ፥ ወኢ ወለትከ ወኢ ገብርከ ወኢ አመትከ፥ ወኢ ላሕምከ ወኢ አድግከ፥ ወኢ ኵሉ እንስሳከ ወኢ ግዩር ዘውስተ ዴዴከ ከመ ያዕርፍ ገብርከ ወአመትከ ከማከ። ፲፫ ወተዘከር ከመ ገብር አንተ በምድረ ግብጽ ወአውፅአከ እግዚአብሔር አምላክከ እምህየ በእድ ጽንዕት ወበመዝራዕት ልዑል ወበበይነ ዝ አዘዘከ እግዚአብሔር አምላክከ ከመ ት ዕቀባ ለዕለተ ሰነብት ወትቀድሳ። ፲፬ አክብር አባከ ወእመከ በከመ አዘዘከ እግዚአብሔር አምላክከ ከመ ይኩን ሠናይ ላዕሌከ ወይኑኅ እምዋዕሊከ በዲበ ምድር ዘይሁበከ እግዚአብሔር አምላክከ። ፲፭ ወኢትሑር ኅበ ብእሲተ ብእሲ። ፲፮ ወኢቅትል ነፍሰ። ፲፯ ወኢትስርቅ። ፲፰ ወኢትኩን ስምዐ በእሕሰት ላዕለ ቢጽከ ወኢትሐሱ ስምዐ። ፲፱ ወኢትፍቱ ብእሲተ ካልእከ፥ ወኢትፍቱ ቤቶ ለካልእከ ኢ ገራህቶ ወኢ ገብሮ፥ ኢ አመቶ ወኢ ላሕሞ፥ ኢ አድጎ፥ ወኢ እምኵሉ እንስሳሁ፥ ወኢ እምኵሉ ዘቦቱ ለካልእከ። ፳ ዝንቱ ነገር ዘተናገረ እግዚአብሔር ለኵሉ ተዓይኒክሙ በውስተ ደብር በማእከለ እሳት ወጽልመት፥ ወዐውሎ ወቆባር፥ ወቃል ዐቢይ ወኢደገመ እንከ ወጸሐፎ ውስተ ክልኤ ስላት ዘእብን ወወሀበኒ እግዚአብሔር። ፳፩ ወኮነ ሶበ ሰማዕክሙ ውእተ ቃለ እማከለ እሳት ወደብሩሂ ይነድድ በእሳት ወመሳእክሙ ኅቤየ ኵልክሙ መላእክተ ነገድክሙ ወአእሩጊክሙ። ፳፪ ወትቤሉኒ ናሁ አርአየነ እግዚአብሐኢር አምላክነ ስብሐቲሁ ወቃሎኒ ሰማዕነ እማእከለ እሳት ወዮም አእመርነ በዛቲ ዕለት ከመ ይትናገር እግዚአብሐኢር ምስለ ሰብእ ወየሐዩ። ፳፫ ወይእዜኒ ኢንሙት ወኢታጥፍአነ ዛቲ እሳት ዐባይ ለእመ ደገምነ ንሕነ ሰሚዖታ ቃሉ ለእግዚአብሔር አምላክነ ዓዲ ንመውት እንከ። ፳፬ ወመኑ ውእቱ ዘሥጋ ዘይሰምዕ ቃሎ ለእግዚአብሔር ዘሕያው እንዘ ይትናገር እማእከለ እሳት ከማነ ወየሐዩ። ፳፭ ሑር አንተ ወስማዕ ኵሎ ዘይብል እግዚአብሔር አምላክነ ወንግረነ አንተ ኵሎ ዘይቤለከ እግዚአብሔር አምላክነ ወንሰምዕ ወንገብር። ፳፮ ወሰምዐ እግዚአብሔር ቃለ እንገርክሙ ዘነበብክሙ ወዘትቤሉኒ ወይቤለኒ እግዚአብሔር ሰማዕኩ ቃሎሙ ዘይቤሉ ዝንቱ ሕዝብ ኵሎ ዘይቤሉከ ወርቱዕ ኵሉ ዘይቤሉ። ፳፯ መኑ እምወሀቦሙ ከመዝ ይኩን ላዕሌሆሙ ከመ ይፍርሁኒ ወይዕቀቡ ትእዛዝየ በኵሉ መዋዕሊሆሙ ከመ ሠናይተ ትኩኖሙ ወለውሉዶሙ እስከ ለዓለም። ፳፰ ሑር ወበሎሙ እትዉ ውስተ አብያቲክሙ። ፳፱ ወአንተሰ ቁም ኅቤየ እንግርከ ትእዛዝየ ወኵነኔየ ወፍትሕየው እኵሎ ዘትሜህሮሙ ወይግበሩ ከማሁ ውስተ ምድር እንተ አነ እሁቦሙ ርስቶሙ። ፴ ወዕቀቡ ከመ ትግበሩ በከመ አዘዝኩክሙ በከመ አዘዘኒ እግዚአብሔር አምላክክሙ። ፴፩ ወኢትትገኀሡ ኢ ለየማን ወኢ ለፀጋም እምኵሉ ፍኖት ዘአዘዘክሙ እግዚአብሔር አምላክክሙ ከመ ትሑሩ ባቲ ከመ ሠናይተ ትኩንክሙ፣ ወከመ ታዕርፉ ወይኑኅ መዋዕሊክሙ ውስተ ምድር እንተ ትትዋረሱ።
				ምዕራፍ ፮።
፩ ወዝንቱ ውእቱ ትእዛዝ ወኵነኔ ወፍትሕ ዘአዘዘ እግዚአብሔር አምላክነ ከመ እምሀርክሙ ትግበሩ በውስተ ድምር እንተ ውስቴታ ትበውኡ ትትዋረስዋ። ፪ ከመ ትፍርህዎ ለእግዚአብሔር አምላክክሙ ወከመ ትዕቀቡ ኵሎ ኵነኔሁ ወትእዛዞ ዘአነ እኤዝዘክሙ ዮም፥ አንትሙ ወደቂቅክሙ ወደቂቀ ደቂቅክሙ በኵሉ መዋዕለ ሕይወትክሙ ከመ ይኑኅ መዋዕሊክሙ። ፫ ስምዑ እስራኤል ከመ ትግበሩ ወከመ ትዕቀቡ ከመ ሠናይተ ትኩን ክሙ ወከመ ይኑኅ መዋዕሊክሙ ወከመ ትትባዝኁ ጥቀ በከመ ይቤ እግዚአብሐኢር አምላኮሙ ለአበዊ ክሙ ከም የሀብክሙ ምድረ እንተ ትውኅዝ ሐሊበ ወመዓረ። ፬ ወዝንቱ ውእቱ ትእዛዝ ወኵነኔ ኵሉ ዘአዘዞሙ ሙሴ ለደቂቀ እስራኤል በገዳም ወፂኦሙ እምድረ ግብጽ። ፭ ስማዕ እስራኤል እግዚአብሔር አምላክከ አሐዱ ውእቱ። ፮ ወአፍቅሮ ለእግዚአብሔር አምላክከ በኵሉ ልብከ ወበኵሉ ነፍስከ ወበኵሉ ሕሊናከ ወበኵሉ ኅይልከ ወየሀሉ ውስተ ልብከ ወውስተ ነፍስከ ዝንቱ ኵሉ ነገር ዘአነ እነግረከ ዮም። ፯ ወመሀሮ ለወልድከ ወንግሮ ኪያሁ እንዘ ትነብር ውስተ በኢት ወእንዘ ተሐውር ውስተ ፍኖት፥ ወለእመ ሰከብከሂ ወለእመ ተንሣእከሂ። ፰ ወግበሮ ከመ ትእምርት ውስተ እዴከ ወይኩንከ ዘኢይትሐወስ እምቅድመ አዕይንቲከ። ፱ ወጸሐፎ ውስተ ምርፋቃተ ኆኅተ አብያቲከ ወውስተ ዴዴያቲክ። ፲ ወአመ አብአከ እግዚአብሔር አምላክከ ወስተ ምድር እንተ መሐለ ለአበዊከ ለአብርሃም ወለይስሐቅ ወለያዕቆብ ከመ የሀብከ አህጉረ ዐበይተ ወሠናያተ ዘኢነደቀ። ፲፩ ወአባይተ ዘምሉእ እምኵሉ በረከተ ዘኢዘገብከ ወዐዘቅተ ዘውቅሮ ዘኢወቀርከ ወአዕፃዳተ ወይን ወአዕፃዳተ ዘይት ዘኢተከልከ። ፲፪ ወእምድኅረ በላዕከ ወሰገብከ፥ ዑቅ እንከ ኢትርስዖ ለእግዚአብሔር አምላክከ ዘአውጽአከ እምድረ ግብጽ እምቤተ ቅኔት። ፲፫ ወፍርሆ ለእግዚአብሔር አምላክከ ወሎቱ ለባሕቲቱ አምልኮ ወሎቱ ትልዎ ወበስመ ዚኣሁ መሐል። ፲፬ ወኢትሑር ድኅረ ማልክተ ባዕድ ኅበ አማልክተ አሕዛብ እለ ዐውድከ፥ እስመ አምላክ ቀናኢ ውእቱ እግዚአብሔር አምላክከ። ፲፭ ወዑቅ ኢይትመዓዕ ከ እግዚአብሔር አምላክከ በመዐቱ ወኢይሥሩከ እምገጸ ምድር። ፲፮ ወኢታመክሮ ለእግዚአብሔር አምላክከ በከም አመከርካሁ አመ ዕለተ መንስቱ። ፲፯ ተዓቀብ ወዕቀብ ትእዛዞ ለእግዚአብሔር አምላክከ ወስማዕ ኵሎ ኵነኔሁ ዘአዘዘከ። ፲፰ ከመ ትግበር ዘሠናይ ወዘአዳም በቅድሜሁ ለእግዚአብሔር አምላክከ ከመ ሠናይተ ትኩንከ ወትባእ ወትትዋረስ ምድረ ቡርክተ ዘመሐለ እግዚአብሔር ለአበዊከ። ፲፱ ከመ ይስድድ ለከ ኵሎ ፀረከ እምቅድመ ገጽከ በከመ ይቤ እግዚአብሔር። ፳ ወሶበ ተስእለከ ወልድከ ጌሠመ ወይቤለከ ምንተ ውእቱ ዝንቱ ትእዛዝ ወኵነኔ ወፍትሕ ኵሉ ዘአዘዘነ እግዚአብሔር አምላክነ። ፳፩ ትብሎ ለወልድከ አግብርቲሁ ንሕነ ለፈርዖን በብሔረ ግብጽ ወአውጽአነ እግዚአብሔር አምላክነ እምህየ በእድ ጽንዕት ወበመዝራዕት ልዕልት። ፳፪ ወፈነወ እግዚአብሔር ተአምረ ወመድምመ ዐቢየ፥ ወእኩየ ላዕለ ግብጽ ወላዕለ ፈርዖን ወመገብቱ ወአግብርቲሁ ወላዕለ ቤቱ በቅድሜነ። ፳፫ ወኪያነሰ አውጽአነ እምህየ ከመ ያብአነ ውስተ ዛቲ ምድር ወየሀበነሃ ዘመሐለ ከመ የሀቦሙ ለአበዊነ። ፳፬ ወአዘዘነ እግዚአብሐኢር ዘንተ ኵሎ ኵነኔ ወፍትሐ ከመ ንግበር ወከመ ንፍርሆ ለእግዚአብሔር አምላክነ ከመ ሠናይት ትኩን በኵሉ መዋዕሊነ ላዕሌነ ወከመ ንሕየው በከመ ዮም። ፳፭ ወከመ ንርከብ ምሕረተ ለእመ ዐቀብነ ከመ ንግበር ዘንተ ኵሎ ትእዛዘ በቅድመ እግዚአብሔር አምላክነ በከመ አዘዘነ እግዚአብሐኢር። 
				ምዕራፍ ፯።
፩ ወእለመ አብአከ እግዚአብሔር አምላክከ ውስተ ምድር እንተ ባቲ ተሐውር ህየ ከመ ትረሳ ወአሰሰለ አሕዛበ ዐበይተ ወብዙኅነ እምቅድመ ገስከ ኬጤዎን ወጌርጌሴዎን ወአሞሬዎን ወከናኔዎን ወፌርዜዎን ወኤዌዎን ወኢያቡሴዎን ሰብዓተ አሕዛበ ዐበይተ እለ ይጸንዑከ። ፪ ወአግብኦሙ ውስተ እዴከ ወቀተልካሆሙ ወአጥፍኦ አጥፍኦሙ ወኢትትካየድ ምስሌሆሙ ኪዳነው ኢትምሐሮሙ። ፫ ወኢትትሐመዎሙ ወለተከ ኢተሀብ ለወልዱ ወወለቶ ኢትንሣእ ለወልድከ። ፬ እስመ ያግኅሦ ለወልድከ እምኔየ ወያመልክ ባዓን አማልክተ ወይትመዓዕ እግዚአብሔር መዐተ ላዕሌክሙ ወይሤወርክሙ ፍጡነ። ፭ አላ ከመዝ ግበርዎሙ ምሥዋዓቲሆሙ ንሥቱ ወምስላቲሆሙ ቀጥቅጡው ወአእዋማቲሆሙ ግዝሙ፣ ወአማልቲሆሙ ዘግልፎ አውዕዩ በእሳት። ፮ እስመ ሕዝብ ቅዱስ አንተ ለእግዚአብሔር አምላክከ፥ ወኪያከ አብደረ ወኀረየ እግዚአብሔር አምላክከ ከመ ትኩኖ እምኵሉ አሕዛብ እለ ሀለዉ ዲበ ገጸ ምድር። ፯ ወአኮ እስመ ትበዝኁ አንትሙ እምኵሉ አሕዛብ ዘአብደረ ኀርዮተክሙ እግዚአብሔር አንትሙሰ ትውሕዱ እምኵሉ አሕዛብ። ፰ አላ እስመ ያፈቅረክሙ እግዚአብሔር ወእስመ የዐቅብ መሐላሁ ዘመሐለ ለአበዊክሙ ወበበይነ ዝንቱ አውፅአክሙ በእድ ጽንዕት ወበመዝራዕት ልዕልት ወቤዘወክሙ እምቅኔት ወእምእዴሁ ለፈርዖን ንጉሠ ግብጽ ፱ ወተአምር ከመ እግዚአብሔር ውእቱ አምላክከ፥ ውእቱ እግዚእ ወውእቱ አምላክ ማእምን ዘየዐቅብ ኪዳኖ ወምሕረቶ ለእለ ያፈቅርዎ ወየዐቅቡ ትእዛዞ እስከ ዐሠርቱ ምእት ትውልድ። ፲ ወይትቤቀሎሙ ለእለ ይጸልእዎ በቅድመ ገጾሙ ወይሤርዎሙ ወኢያጐነዲ ሠርዎቶሙ ለእለ ይጸልእዎ በቅድመ ገጾሙ። ፲፩ ወዕቀቡ ትእዛዞ ወኵነኔሁ ወፍትሖ ኵሎ ዘአነ እኤዝዘክሙ ዮም ከመ ትግበርዎ። ፲፪ ወእምከመ ሰማዕክሙ ዘንተ ኵነኔሁ ወዐቀብክምዎ ወገበርክምዎ እግዚአብሔርኒ የዐቅብ ለክሙ ኪዳኖ ወምሕረቶ ዘመሐለ ለአበዊክሙ። ፲፫ ወያፈረከ ወይባርከከ ወያስተባዝኅከ ወይባርክ ለከ ፍሬ ከርሥከ ወፍሬ ምድርከ ወሥርናየከ ወወይነከ ወቅብዐከ ወአዕፃዳተ ላሕምከ ወመራዕየ አባግዒከ ላዕለ ምድር ዘመሐለ ለአበዊከ ከመ የሀብከ። ፲፬ ወትከውን ቡሩከ እምኵሉ አሕዛብ፥ ወአልቦ መካን እምአንስትያከ ወአመት እንተ አልባቲ ውሉድ ወኢመካን እምእንስሳከ። ፲፭ ወያሴስል እግዚአብሐኢር እምኔከ ኵሎ ደዌ ወኵሎ ሕማመ እኩየ ዘርኢከ ዘመጽአ ላዕለ ግብጽ ወኢያመጽኦ ላዕሌከ ለውእቱ ኵሉ ዘርኢከ ወይመይጦ እምኔከ ወይወስዶ ላዕለ ወላዕለ ኵሎሙ እለ ይጸልኡከ። ፲፮ ወትበልዕ ምኅርካሆሙ ለአሕዛብ ዘይሁበከ እግዚአብሐኢር አምላክከ፥ ወኢትምሐኮሙ ዐይንከ፥ ወኢታምልክ አማልክቲሆሙ እስመ እኩይ ውእቱ ለከ ዝንቱ። ፲፯ ወለእመሰ ትብል በልብከ ይበዝኅ እምኔየ ዝንቱ ሕዝብ ወእፎ እክል አጥፍኦቶ ኢትፍርሆ። ፲፰ ተዘክሮ ተዘከር ኵሎ ዘገብረ እግዚአብሔር አምላክከ ላዕለ ፈርዖን ወላዕለ ኵሉ ግብጽ ዐቢየ መንሱተ ዘርእያ አዕይንቲከ ወውእተ ተአምረ። ፲፱ ወመድምመ ዐበይተ ወበድ ጽንዕት ወበመዝራዕት ልዑል ዘከመ አወፅአከ እምህየ ከማሁ ይገብሮሙ እግዚአብሐኢር አምላክክሙ ለኵሎሙ አሕዛብ እለ ትፈርሁ አንትሙ እምቅድመ ገጾሙ። ፳ ወይፈኢኑ እግዚአብሔር አምላክከ ቅድሜከ መቅሠፍተ ላዕሌሆሙ እስከ ያጠፍኦሙ ለእለ ተርፉ ወለእለ ተኅብኡ እምኔከ። ፳፩ ወኢትደንግፅ እምቅድመ ገጾሙ እስመ እግዚአብሔር አምላክከ ሀለወ ምስሌከ ወውእቱ እግዚአብሔር አምላክ ዐቢይ ወጽኑዕ። ፳፪ ወያጠፍኦሙ ለእሉ አሕዛብ እምቅድመ ገጽከ በበንስቲት ንስቲት ወኢትበል አፍጥኦሙ ፍጡነ ከመ ኢትኩን ምድር ሐቅለ ወኢይብዝኁ ላዕሌከ አራዊተ ገዳም። ፳፫ ወያገብኦሙ እግዚአብሐኢር አምላክከ ውስተ እዴከ ወይደመስሶሙ በዐቢይ ሕርትምና እስከ ያጠፍኦሙ። ፳፬ ወያግብኦሙ ለነገሥቶሙ ውስተ እዴከ ወይደመስስ ስሞሙ እምውእቱ መካን ወአልቦ ዘይትቃወም ቅድመ ገጽከ እስከ ያጠፍኦሙ እግዚአብሔር። ፳፭ ወኵሎ ግልፎ አማልክቲሆሙ አውዕዩ በእሳት ወኢትፍቱ ኢ ወርቀ፥ ወኢ ብሩረ፥ ወኢ ብርተ፥ እምኔሆሙ ወኢትንሣእ ለከ ከመ ኢትጌጊ ቦሙ እስመ ርኩሳን እሙንቱ በኅበ እግዚአብሔር አምላክከ። ፳፮ ወኢታብእ ርኩሰ ውስተ ቤትከ ወኢትኩን ርጉመ ከማሁ አርኵሶ ታረኵሶ ወአስቆርሮ ታስቆርሮ እስመ ርጉም ውእቱ። 
					ምዕራፍ ፰።
፩ ወዕቀቡ ከመ ትግበሩ ኵሎ ትእዛዘ ዘእኤዝዘክሙ አነ ዮም ከመ ትሕየዉ ወትትባዝኁ ወትባኡ ትትዋረስዋ ለምድር ዘመሐለ እግዚአብሔር ለአበዊክሙ። ፪ ወትዘከር ኵሎ ፍኖተ ዘወሰደከ እግዚአብሔር አምላክከ ውስተ ገዳም ከመ ያሕምምከ ወከመ ያመክርከ ወከመ ያእምር ልበከ ለእመ ተዐቅብ ትእዛዝ ወእለመ አልቦ። ፫ ወአሕመመከ ወአርኅበከ ወእምዝ መና ሴሰየከ ዘኢየምሩ አበዊከ ከመ ያርኢከ ከመ ኢኮነ በእክል ባሕቲቱ ዘየሐዩ ሰብእ በኵሉ ቃል እንተ ትወፅእ እምአፉሁ ለእግዚአብሔር የሐዩ ሰብእ። ፬ ወአልባሲከኒ ኢበልየ በላዕሌከ ወእገሪከኒ ኢረስሐ ናሁ አርባዓ ዓም። ፭ ወአእምር በልብከ እስመ በከመ ይጌሥፅ ብእሲ ወልዶ ከማሁ ይጌሥፀከ እግዚአብሔር አምላክከ። ፮ ወዕቀብ ኵሎ ትእዛዞ ለእግዚአብሔር አምላከ ከመ ትሑር በፍኖቱ ወትፍርሆ። ፯ እስመ እግዚአብሔር አምላክከ ያበውአከ ውስተ ምድር ቡርክት ወብዝኅት ዘአፍላገ ማይ ወዐዘቃቲሃ ከመ ቀላይው እይትከዐዉ ውስተ ገዳም ወእውስተ አድባር። ፰ ምድረ ሥርናይ ወሰገም ወዐፀደ ወይን ወበለስ ወሮማን፥ ምድረ ቅብዕ ወዘይት ወመዓር። ፱ ምድር እንተ ኢኮነት በአስተአክሎ ዘትብልዖ ለእክላ ወአልቦ ዘተኀጥእ ምንተኒ ውስቴታ ምድር እንተ እበኒሃ ሕፂን ወእምውስተ አድባሪሃ ይኤልድዋ ለብርት። ፲ ወብላዕ ወጽገብ ወባርኮ ለእግዚአብሔር አምላክከ በውስተ ምድር ቡርክት ዘወሀብከ። ፲፩ ዑቅ ርእሰከ ወኢትርስዖ ለእግዚአብሔር አምላክከ ከመ ትዕቀብ ትእዛዞ ወፍትሖ ወኵነኔሁ ወኵሎ ዘአነእዝዘከ ዮም። ፲፪ ዮጊ ሶበ በላዕከ ወጸገብከ ወነደቀ አብያተ ሠናያነ ወነበርከ ውስቴቶሙ ወበዝኃ ለከ አባግዒከ ወአልሕምቲከ ወሶበ በዝኅ ለከ ወርቀ ወብሩር ወበዝኅ ለከ ኵሉ ንዋይከ ዮጊ ታዐቢ ልበከ ወትረስዖ ለእግዚአብሔር አምላክከ ዘውፅአከ እምድረ ግብጽ እምቤተ ቅኔት። ፲፫ ወወሰደከ ውስተ ገዳም ዐቢይ ወግሩም ዘውስቴቱ አራዊተ ምድር ዘይነስኩ ወዐቃርብት ወጽምእ ዘአልቦ ማይ ለሰትይነ ዘአውፅአ ለከ እምውስተ እብነ ኰኵሕ ነቅዐ ማይ ጥዑም። ፲፬ ወሴሰየከ መና በገዳም ዘኢየአምሩ አበዊከ ከመ ያሕምምከ ወያመክርከ ወያሠኒ ላዕሌከ በደኃሪትከ። ፲፭ ወኢትበል በልብከ በኃይልየ ወበጽንዐ እዴየ ገበርኩ ዘንተ ኵሎ ኀይለ ዐቢየ። ፲፮ ወተዘከሮ ለእግዚአብሔር አምላክከ እስመ ውእቱ ይሁበከ ኅይለ ከመ ያቅም ኪዳኖ ዘመሐለ ለአበዊከ በከመ ዮም። ፲፯ ወለእመ ረሲዐ ረሳዕካሁ ለእግዚአብሔር አምላክከ ወሖርከ ድኅረ ባዕዳን አማልክት ወአምላካሆሙ ወሰገድከ ሎሙ አሰምዕ ላዕሌከ ዮም ሰማየ ወምድረ ከመ ጠፊአ ትጠፍእ። ፲፰ በከመ አሕዛብ ኵሎሙ እለ ደምሰሶሙ እግዚአብሔር እምቅድመ ገጽከ ከማሁ ትደምሰስ ለእመ ኢሰማዕከ ቃለ እግዚአብሔር አምላክከ። 
				ምዕራፍ ፱።
፩ ስማዕ እስራኤል ናሁ ተዐድዎ አንተ ዮም ለዮርዳኖስ ከመ ትሑር ትትዋረሶሙ ለአሕዛብ ዐበይት እለ ይጸንዑከ ወአህጉረ ዐበይተ ዘአረፍተ ቅጽሮን ይበጽሕ እስከ ሰማይ። ፪ ሕዝብ ዐቢይ ወብዙኅ ወነዋኃት ደቂቀ ኤናቅ እለ ትብሎሙ አንተ። ፫ ወተአምር ዮም ከመ እግዚአብሔር አምላክከ የሐውር ቅድመ ገጽከ እሳት ዘይዌድእ ውእቱ፥ ወውእቱ ይሤርዎሙ ወያነትዖምሙ እምቅድመ ገጽከ፥ ወያጠፍኦሙ ወይደመስሶሙ ፍጡነ በከመ ይቤለከ። ፬ ወኢትበል በልብከ ሶበ አጥፍኦሙ እግዚአብሔር ለውእቶሙ አሕዛብ እምቅድመ ገጽከ በበይነ ጽድቅየ አብአኒ እግዚአብሔር እትዋረሳ ለዛቲ ምድር ቡርክት፥ አኮ በበይነ ጽድቅከ ወአኮ በበይነ ንጽሐ ልብከ ዘትበውእ አንተ ትትዋረሳ ለምድሮሙ። ፭ አላ በበይነ ኅጢአቶሙ ለውእቶሙ አሕዛብ ያጠፍኦሙ እግዚአብሔር እምቅድመ ገጽከው ዕክመ ያቅም ኪዳኖ ዘመሐለ ለአበዊከ ለአብርሃም ወለይስሐቅ ወለያዕቆብ። ፮ ወተአምር ዮም ከመ አኮ በበይነ ጽድቅከ ዘይሁበካሃ ለይእቲ ምድር ቡርከት፥ አኮኑ ሕዝብ ዘያገዝፍ ክሳዶ አንተ። ፯ ወተዘከር ወኢትርሳዕ ሚ መጠነ አምዐዕካሁ ለእግዚአብሔር አምላክከ በገዳም እምአመ አውፅአከ እምድረ ግብጽ እስከ በጻሕክሙ ውስተ ዝንቱ መካን እንዘ ትክሕድዎ ለእግዚአብሔር አምላክክሙ። ፰ ወበኮሬብሂ አምዐዕክምዎ ለእግዚአብሔር ወተምዐ እግዚአብሔር ላዕሌክሙ ከመ ያጥፍእክሙ አመ ዐረጉ አነ ውስተ ደብር ከመ እንሣእ ክልኤ ጽላተ ዘእብን ጽላተ ዘኪዳን ዘተካየደ እግዚአብሔር ምስሌክሙ። ፱ ወነበርኩ ውስተ ደብር አርባዓ መዓልተ ወአርባዓ ለኢሊተ እክለ ኢበላዕኩ ወማየ ኢሰተይኩ። ፲ ወወሀበኒ እግዚአብሔር ክልኤ ጽላተ ዘእብን ዘተጽሕፋ በአጽባዕቱ ለእግዚአብሔር ወጽሑፍ ውስቴቶን ኵሎ ቃል ዘነገረነ እግዚአብሔር በውስተ ደብር አመ ተጋባእክሙ። ፲፩ በአርባዓ መዓልት ወአርባዓ ሌሊት ወሀበኒ እግዚአብሔር ክልኤ ጽላተ ዘእብን ወጽላተ ዘኪዳን። ፲፪ ወይቤለኒ እግዚአብሔር ተንሥእ ወሑር ፍጡነ እምዝየ እስመ አበሱ ሕዝብከ ዘአውፃእከ እምድረ ግብጽ ወፍጡነ ክሕዱ እምፍኖት ዘአዘዝኮሙ ወገብሩ ሎሙ ስብልኮ። ፲፫ ወይቤለኒ እግዚአብሔር እቤለከ ምዕረ ወካዕበ እንዘ እብል ርኢክዎ ለዝንቱ ሕዝብ ከመ ሕዝብ ግዙፈ ክሳድ ውእቱ። ፲፬ ኅድገኒ አጥፍኦ ወእደምስስ ስሞ እምታሕተ ሰማይ ወእገብረ ውስተ ሕዝብ ዐቢይ ወጽኑዕ ወዘይበዝኅ እምዝንቱ ፈድፋደ። ፲፭ ወተመየጥኩ ወወረድኩ እምደብር ወደብሩሂ ይነድድ በእሳት፥ ወእልክቱሂ ክልኤ ጽላት ውስተ ክልኤሆን ክልኤ ጽላት ውስተ ክልኤሆን እደውየ። ፲፮ ወሶበ ርኢኩ ከመ አበስክሙ ቅድመ እግዚአብሔር አምላክክሙ ወገበርክሙ ለክሙ ስብኮ ወኀደግሙ ፍኖተ ዘአዘዘክሙ እግዚአብሔር ነሣእክዎን ለእልክቱ ክልኤ ጽላት ወገደፍክዎን እምውስተ ክልኤሆን እደውየ ወቀጥቀጥክዎን በቅድሜክሙ። ፲፯ ወሰአልኩ ዳግመ ቅድመ እግዚአብሔር በከመ ቀዲሙ አርባዓ መዓልተ አርባዓ ሌሊተ፥ እክለ ኢበላዕኩ ወማየ ኢሰተይኩ በእንተ ኵሉ ኅጣዊክሙ ዘአበስክሙ ወገበርክሙ እኩየ ቅድመ እግዚአብሔር አምላክክሙ ከመ ታምዕዕዎ። ፲፰ ወፈራህኩ በእንተ ዓመቱ ዘተምዐ እግዚአብሔር ላዕሌክሙ ከመ ያጥፍእክሙ ወሰምዐኒ እግዚአብሔር በውእቱ መዋዕል። ፲፱ ወላዕለ አሮንሂ ተምዐ እግዚአብሔር ጥቀ ከመ ይሥርዎ፥ ወሰለይኩ በእንተ አኦርንሂ በውእቱ መዋዕል ወበእንተ ጌጋይክሙሂ ዘገበርክሙ ላሕመ። ፳ ወነሣእክዎ ወቀጥቀጥክዎ ወሐረጽክዎ ጥቀ እስከ አድቀቅዎ በሕቁ ወኮእን ከመ ጸበል ወወደይክዎ ለውእቱ ሐሪጽ ውስተ ነቅዕ ዘይወርድ እምደብር። ፳፩ ወበኅበ ውዕየትኒ ወአመ መንሱትኒ ወበኅበ መቃብረ ፍወትኒ አምዐዕክምዎ ለእግዚአብሔር አምላክክሙ። ፳፪ ወአመሂ ፈነወክሙ እግዚአብሔር እምቃዴስ በርኔ ወይቤለክሙ ዕርጉ ወተዋረስዋ ለይእቲ ምድር ዘእሁበክሙ፥ ክሕድክሙ ቃለ እግዚአብሔር አምላክክሙ ወኢአመንክምዎ ወኢሰማዕክሙ ቃሎ። ፳፫ ወኮንክሙ ከሐድያነ እግዚአብሔር እምአይቲ ዕለት እንተ ተአምረ ለክሙ። ፳፬ ወሰአልኩ ለክሙ ቅድመ እግዚአብሔር አርባዐ መዓልተ ወአርባዐ ሌሊተ በከመ ሰአልኩ ቀዲሙ እስመ ይቤ እግዚአብሐኢር ከመ ያጥፍእክሙ። ፳፭ ወጸለይኩ ኅበ እግዚአብሔር ወእቤ እግዚኦ ንጉሦሙ ለአማልክት ኢትሥርዎሙ ለሕዝብከ ወለመክፈልትከ ዘቤዘውከ በኅይልከ ዐቢይ ዘአውፃእከ እምግብጽ በዐቢይ ኅይልከ ወበእዴከ ጽንዕት ወበመዝራዕትከ ልዑል። ፳፮ ተዘከር አብርሃምሃ ወይስሐቅሃ ወያዕቆብሃ አግብርቲከ እለ መሐልከ ሎሙ በርእስከ ወኢትነስር እከዮሙ ለእሉ ሕዝብ ወአበሳሆሙ ወጌጋዮሙ፤ ፳፯ ከመ ኢይበሉ እለ ይነብሩ ውስተ ምድር እለ እምኅቤሆሙ አውፃእከነ እስመ ስእነ እግዚአብሔር አብኦቶሙ ውስተ ድምር እንተ ይቤሎሙ ወእመሰ ይጸልኦሙ አውፅኦሙ ከመ ይቅትሎሙ በገዳም። ፳፰ ወእሉሰ ሕዝብከ እሙንቱ ወርስትከ እለ አውፃእከ እምግብጽ በዐቢይ ኀይልከ ወበጽኑዕ ወልዑል መዝራዕትከ። 
				ምዕራፍ ፲።
፩ ወይቤለኒ እግዚአብሔር በውእቱ መዋዕል ቀር ለከ ክልኤ ጽላተ ዘእብን ከመ እለ ቀዲሙ፥ ወዕርግ ኅቤየ ውስተ ደብርው እግበር ታቦተ እምዕፅ። ፪ ወእጽሕፍ ውስተ ውእቶን ጽላት ኵሎ ቃለ ዘሀለወ ውስተ እልክቱ ጽላት እለ ቀዲሙ ቀጥቀጥከ ወደዮን ውስተ ታቦት። ፫ ወገበርኩ ታቦተ እምዕፅ ዘኢይነቅዝ ወወቀርኩ ክልኤ ጽላተ ዘእብን ከመ እለ ቀዲሙ፥ ወዐርጉ ውስተ ደብር፣ ወውስተ እዴየ ውእቱቶን ክልኤሆን ጽላት። ፬ ወጸሐፈ ውስተ ውእቶን ጽላት በከመ ውእቶን ጽላት ዘቀዲሙ ዓሥሩ ቃላተ ዘነገረነ እግዚአብሔር በደብረ ሲና በማእከለ እሳት። ፭ ወወደይክዎን ውስተ ታቦት ለውእቶን ጽላት ዘገበርኩ ወነበራ፥ ህየ በከመ አዘዘኒ እግዚአብሔር። ፮ ወግዕዙ ደቂቀ እስራኤል እምነ ቤሮሱ ዘደቂቀ ኢያቅም ዘማሰቤ ወበህየ ሞተ አሮን ወተቀብረ ወተሠይመ በህየ አልአዛር ወልዱ ካህን ህየንቴሁ። ፯ ወእምህየ ግዕዙ ውስተ ገድገድ፥ ወእምገድገድ ውስተ ኤጤቦታ ምድር ዘአንቅዕተ ማይ። ፰ ወበውእቱ መዋዕል ፈለጦሙ እግዚአብሔር ለነገደ ሌዊ ከመ ይፁሩ ታቦተ ሕጉ ለእግዚአብሔር ወከመ ይቁሙ ቅድመ እግዚአብሔር ወይግበሩ ወይጸልዩ በስመ ዚአሁ እስከ ዛቲ ዕለት። ፱ ወበበይነ ዝንቱ አልቦሙ ለሌዋውያን ክፍል ወርስት ምስለ አኅዊሆሙ እስመ እግዚአብሔር ውእቱ ክፍሎሙ በከመ ይቤሎሙ። ፲ ወአንሰ ቆምኩ ውስተ ደብር አርባዐ መዓልተ ወአርባዐ ሌሊተ ወሰምዐኒ እግዚአብሔር በውእቱ መዋዕል ወኀደገክሙ እግዚአብሔር ወኢያጥፍአክሙ። ፲፩ ወይቤለኒ እግዚአብሔር ሑር ወንግር ቅድሜሆሙ ለእሉ ሕዝብ ይባኡ ወይትዋረስዋ ለምድር ዘመሐለኩ ለአበዊሆሙ ከመ አሀቦሙ። ፲፪ ወይእዜኒ እስራኤል ምንተ ይፈቅድ እግዚአብሐኢር እምኅቤከ እንበለ ከመ ትፍርሆ ወትሑር በኵሉ ፍናዊሁ ወከመ ታፍቅሮ ወታምልኮ በኵሉ ልብከ ወበኵሉ ነፍስከ ወትዕቀብ ትእዛዞ ወኵነኔሁ ኵሎ ዘአነ እኤዝዘከ ዮም ከመ ሠናየ ይኩንከ። ፲፫ ወናሁ ለእግዚአብሐኢር አምላክከ ሰማይ ወሰማየስ እማያት ወምድር ወኵሉ ዘውስቴታ። ፲፬ ወዳእሙ አበዊኩ አብደረ ያፍቅሮሙ ወኀረየ ዘርኦሙ እምድኅሬሆሙ ኪያክሙ እምኵሉ አሕዛብ እስከእ ዛቲ ዕለት። ፲፭ ወግዝሩ እከዮ ለልብክሙ ወኢታግዝፉ ክሳደክሙ እንከ፥ እስመ እግዚአብሔር አምላክክሙ ውእቱ። ፲፮ አምላከ አማልክት ወእግዚአ አጋእዝት ውእቱ እዚአብሔር ዐቢይ ወጽኑዕ ወግሩም ዘኢያደሉ ለገጽ ወኢይነሥእ ሕልያነ። ፲፯ ወይገብር ፍትሐ ለግዩር ወለእጓለ ማውታው እለዕቤር ወያፈቅሮ ለግዩር ወይሁቦ ሲሳዮ ወዐራዞ። ፲፰ ወአፍቅርዎ ለግዩር እስመ አንትሙኒ ግዩራነ ኮንክሙ በምድረ ግብጽ። ፲፱ ለእግዚአብሔር አምላክከ ፍርሆ ወሎቱ ለባሕቲቱ አምልኮ ወሎቱ ትልዎ ወበስመ ዚአሁ መሐል። ፳ እስመ ውእቱ ትምክሕትከ ወውእቱ አምላክከ ዘገብረ ለከ ዐቢያተ ወእላንተ ክቡራት ዘርእያ አዕይንቲከ። ፳፩ በሰብዓ ነፍስ ወረዱ አበዊከ ውስተ ምድረ ግብጽ ወይእዜሰ ገብረከ እግዚአብሔር አምላክከ ከመ ከዋክብተ ሰማይ ብዙኀ። ቤሮሱ ዘደቂቀ ኢያቅም ዘማሴብ ወበህየ ሞተ አሮን ወተቀብረ ወተሠይመ በህየ አልአዛር ወልዱ አክህነ ህየንቴሁ። ፯ ወእምህየ ግዕዙ ውስተ ገድገድ፥ ወእምገድገድ ውስተ ኤጤቦታ ምድር ዘአንቅዕተ ማይ። ፰ ወበውእቱ መዋዕል ፈለጦሙ እግዚአብሐኢር ለነገደ ሌዊ ከመ ይፁሩ ታቦተ ሕጉ ለእግዚአብሔር ወከመ ይቁሙ ቅድመ እግዚአብሔር ወይግበሩ ወይጸልዩ በስመ ዚአሁ እስከ ዛቲ ዕለት። ፱ ወበበይነ ዝንቱ አልቦሙ ለሌዊውያን ክፍል ወርስት ምስለ አኅዊሆሙ እስመ እግዚአብሔር ውእቱ ክፍሎሙ በከመ ይቤሎሙ። ፲ ወአንሰ ቆምኩ ውስተ ደብር አርባዐ መዓልተ ወአርባዐ ሌሊተ ወሰምዐኒ እግዚአብሔር በውእቱ መዋዕል ወኅደገክሙ እግዚአብሔር ወኢያጥፍአክሙ። ፲፩ ወይቤለኒ እግዚአብሔር ሑር ወንግር ቅድሜሆሙ ለእሉ ሕዝብ ይባኡ ወይትዋረስዋ ለምድር ዘመሐልኩ ለአበዊሆሙ ከመ አሀቦሙ። ፲፪ ወይእዜኒ እስራኤል ምንተ ይፈቅድ እግዚአብሔር እምኅቤከ እንበለ ከመ ትፍርሆ ወትሑር በኵሉ ፍናዊሁ ወከመ ታፍቅሮ ወታምልኮ በኵሉ ልብከ ወበኵሉ ነፍስከው እትዕቀብ ትእዛዞ ወኵነኔሁ ኵሎ ዘአነ እኤዝዘክ ዮም ከመ ሠናይ ይኩንከ። ፲፫ ወናሁ ለእግዚአብሔር አምላክከ ሰማይ ወሰማይ ሰማያት ወምድር ወኵሉ ዘውስቴታ። ፲፬ ወዳእሙ አበዊክሙ አብደረ አይፍቅሮሙ ወኀረየ ዘርኦሙ እምድኅሬሆሙ ኪያክሙ እምኵሉ አሕዛብ እስከ ዛቲ ዕለት። ፲፭ ወግዝሩ እከዮ ለልብክሙ ወኢታግዝፉ ክሳደክሙ እንከ፥ እስመ እግዚአብሔር አምላክክሙ ውእቱ። ፲፮ አምላከ አማልክት ወእግዚአ አጋእዝት ውእቱ እግዚአብሔር ዐቢይ ወጽኑዕ ወግሩም ዘኢያደሉ ለገጽ ወኢይነሥእ ሕልያነ። ፲፯ ወይገብር ፍትሐ ለግዩር ወእለጓለ ማውታ ወለዕቤር ወያፈቅሮ ለግዩር ወይሁቦ ሲሳዮ ወዐራዞ። ፲፰ ወአፍቅርዎ ለግዩር እስመ አንትሙኒ ግዩራነ ኮንክሙ በምድረ ግብጽ። ፲፱ ለእግዚአብሔር አምላክከ ፍርሆ ወሎቱ ለባሕቲቱ አምልኮ፥ ወሎቱ ትልዎ ወበስመ ዚአሁ መሐል። ፳ እስመ ውእቱ ትምክሕትከ ወውእቱ አምላክከ ዘገብረ ለከ ዐቢያተ ወላንተ ክቡራተ ወእላንተ ክቡራተ ዘርእያ አዕይንቲከ። ፳፩ በሰብዓ ነፍስ ወረዱ አበዊከ ውስተ ምድረ ግብጽ ወይእዜሰ ገብረከ እግዚአብሔር አምላክከ ከመ ከዋክብተ ሰማይ ብዙኅ። 									ምዕራፍ ፲፩።
፩ ወአፍቅሮ ለእግዚአብሔር አምላክከ ወዕቀብ ሕጎ ወኵነኔሁ ወትእዛዞ ወፍትሖ በኵሉ መዋዕለ ሕይወትከ። ፪ ወተአምሩ ዮም ከመ አኮ ደቂቅክሙ ዘርእዩ ወአእምሩ ትግሣፆ ለእግዚአብሐኢር አምላክክሙ ወዕበያቲሁ ወእደ ጽንዕተ ወመዝራዕተ ልዑለ። ፫ ወተአምሪሁ ወመድምሞ ወኵሎ ዘገብረ በማእከለ ግብጽ፣ ወበፈርዖን ንጉሠ ግብጽ ወበኵሉ ምድሩ። ፬ ወኵሎ ዘገብረ በኀይሎሙ ለግብጽ ወበሠረገላቲሆሙ ወበአፍራሲሆሙ ዘከመ ከደኖሙ ማየ ባሕረ ኤርትራ ላዕለ ገጾሙ እንዘ ይዴግኑክሙ እሙንቱ እምድኅሬክሙ ወአጥፍኦሙ እግዚአብሔር አምላክክሙ እስከዝ አቲ ዕለት። ፭ ወኵሎ ዘገብረ ለክሙ በገዳም እስከ በጻሕክሙ ውስተ ዛቲ መካን። ፮ ወኵሎ ዘገብረ ለክሙ እብዳታን ወበአቤሮን ደቂቀ ኤልያብ ወልደ ሮቤል እንተ ፈትሐት ምድር አፉሃ ወውሕጠቶሙ፥ ወለአብያቲሆሙ፥ ወለደባትሪሆሙ፥ ወለኵሉ ንዋያቲሆሙ ዘምስሌሆሙ እማእከሎሙ ለደቂቀ እስራኤል። ፯ እስመ አዕይንቲክሙ ርእያ ኵሎ ግብረ ዐቢያተ ዘገብረ እግዚአብሔር። ፰ ወዕቀቡ ኵሎ ትእዛዞ ዘአነ እኤዝዘክሙ ዮም ከመ ትሕየዉ ወትትባዝኁ ወትባኡ ትትዋረስዋ ለምድር እንተ ላቲ ተዐድዉ ዮርዳንሶ ከመ ትትዋረስዋ በህየ። ፱ ወከመ ይኑኅ መዋዕሊክሙ በዲበ ምድር ዘመሐለ እግዚአብሔር ለአበዊክሙ ከመ የሀቦሙ ወለዘርኦሙ እምድኅሬሆሙ ምድረ እንተ ታውሕዝ ሐሊበ ወማአረ። ፲ ወከመዝ ይእቲ ምድር እንተ ትበውእ ህየ ትትዋእርሳ፥ አኮ ከመ ምድረ ግብጽ ይእቲ እንተ እምኔሃ ወስጻእከ ሶበ ይዘርኡ ዘርአ እምኔሃ ወፃእከ ሶበ ይዘርኡ ዘርአ ይሰቅዩ በእገሪሆሙ ከመ ዐፀደ እሕምል። ፲፩ ወምድርሰ እንተ ህየ ትበውእ ከመ ትትዋረሳ ምድር ይእቲ እንተ ባቲ አድባር ወአምዳር ወእምዝናመ ሰማይ ትሰቀይ ማየ። ፲፪ ምድር እንተ ዘልፈ ይሐኢውጻ እግዚአብሔር አምላክከ ወአዕይንቲሁ ለእግዚአብሔር አምላክከ ላዕሌሃ እምርእሰ ዓመት እስከ ማኅለቅተ ዓመት። ፲፫ ወለእመሰ ሰሚዐ ሰማዕከ ኵሎ ትእዛዘ ዘአነ እኤዝዘከ ዮም ከመ ታፍቅሮ ለእግዚአብሐኢር አምላክከ ወታምኮልኮ በኵሉ ልብከ ወበኵሉ ነፍስከ ይሁብ ዝናመ በበምዋዕሊሁ ላዕለ ምድርክሙ ዘነግህኒ ወዘሠርክኒ። ፲፬ ወአስተጋቢአከ እክለከ ወወይነከ ወቅብዐከ ይሁብ ሣዕረ ውስተ ገዳምከ ለእንስሳከ ወትበልዕ ወትጸግብ። ፲፭ ወዑቁ ባሕቱ ኢታስብሑ ልበክሙ ወኢትክሐዱ ወኢትሑሩ ወኢታምልኩ ባዕዳነ አማልክተ ወኢትስግዱ ሎሙ። ፲፮ ወይትመዓዕ እግዚአብሔር መዐተ ላዕሌክሙ ወየዐፅዋ ለሰማይ ወኢያመጽእ ዝናመ ወምድርኒ ኢትሁብ ፍሬሃ ወትጠፍኡ ፍጡነ እምድር ቡርክት ዘወሀበክሙ እግዚአብሔር። ፲፯ ወዕቀብዎ ለዝንቱ ነገር ውስተ ልብክሙ ወውስተ ነፍስክሙ ወረስይዎ ተአምረ ውስተ እዴክሙ ወይኩን ዘኢይትሐወስ እምቅድመ አዕይንቲክሙ። ፲፰ ወመሀርዎሙ ለደቂቅክሙ ከመ ይትናገሩ ቦቱ ለእመ ነበሩ ውስተ ቤት ወለእመኒ ሖሩ ውስተ ፍኖት ወሶበኒ ትሰክብ ወስቦኒ ትትነሣእ። ፲፱ ወጸሐፍዎ ውስተ መርፈቀ ኆኅተ ቤትክሙ ከመ ይብዛኅ መዋዕሊክሙ ወመዋዕለ ውሉድክሙ ውስተ ምድር ዘመሐለ እግዚአብሔር ለአበዊክሙ ከመ የሀቦሙ በአምጣነ መዋዕለ ሰማይ ውስተ ምድር። ፳ ወለእመ ሰሚዐ ሰማዕክሙ ኵሎ ትእዛዘ ዘአነ እኤዝዘክሙ ዮም ከመ ትግበሩ ወታፍቅርዎ ለእግዚአብሔር አምላክክሙ ወከመ ትሑሩ በኵሉ ፍናዊሁ ወከመ ትትልውዎ ያወጽኦሙ እግዚአብሔር ለኵሉ አሕዛብ እምቅድመ ገጽክሙ። ፳፩ ወትትዋረስዎሙ ለአሕዛብ ዐበይት እለ ይጸንዑ ፈድፋደ እምኔክሙ። ፳፪ ወኵሉ መካን ኅበ ኬደ መከየደ እገሪክሙ ለክሙ ውእቱ እምገዳም ወእምአንጢሊባኖን ወእምፈለግ ዐቢይ ፈለግ ኤፍራጥስ እስከ ባሕር እንተ መንገለ ዐረብ ይከውን ደወልክሙ። ፳፫ ወአልቦ መኑሂ ዘይትቃወም ቅድመ ገጽክሙ ወይወዲ እግዚአብሔር ፍርሀተክሙ ወርዕደተክሙ ላዕለ ኵሉ ገጸ ምድር እንተ ዐረግሙ ላዕሌሃ በከመ ይቤለክሙ እግዚአብሔር። ፳፬ ወናሁ አነ ዮም አቀውም ቅድሜክሙ በረከተ ወመርገመ። ፳፭ በረከትሰ ለእመ ሰማዕክሙ ኵሎ ትእዛዞ ለእግዚአብሔር አምላክክሙ ዘአነ እኤዝዘክሙ ዮም። ፳፮ ወመርገምሰ ለእመ ኢሰማዕክሙ ኵሎ ትእዛዞ ለእግዚአብሔር አምላክክሙ ዘአነ እኤዝዘክሙ ዮም ወሖርክሙ ወአምለክሙ ባዕዳነ አማልክተ ዘኢተአምሩ። ፳፯ ወሶበ አብአከ እግዚአብሔር አምላክከ ውስተ ምድር እንተ ላቲ ተዐዱ ዮርዳኖሰ ከመ ትትዋረሳ በህየ ታገብእ በረከተ ላዕለ ደብረ ገሪዛን ወመርገመ ላዕለ ደብረ ጌባል ዘሀለዉ በማዕዶተ ዮርዳኖስ ድኅረ ፍኖት ዘመንገለ ዐረበ ፀሐይ በምድረ ከነአን እለ ሀለዉ ውስተ ዐረባ መአኃዘ ጎልጎል ቅሩበ ዕፅት ነዋኅ። ፳፰ ወናሁ ተዐድውዎ ለዮርዳኖስ አንትሙ ከመ ትባኡ ትረስዋ ለምድር ዘይሁበክሙ እግዚአብሒር አምላክክሙ መክፈልተክሙ በኵሉ መዋዕል ዘትነብሩ ውስቴታ። ፳፱ው ወዕቀቡ ከመ ትግበሩ ኵሎ ትእዛዘ ወፍትሐ ዘአነ እሁበክሙ ቅድሜክሙ ዮም።
				ምዕራፍ ፲፪።
፩ ወዝንቱ ውእቱ ትእዛዝ ወፍትሕ ዘተዐቅቡ ከመ ትግበሩ በምድር ዘይሁበክሙ እግዚአብሔር አምላክክሙ መክፈልተክሙ በኵሉ መዋዕል ዘተሐይዉ አንትሙ ላዕለ ምድር። ፪ ወደምስሶ ደምስስዎ ለኵሉ መካን ዘውስቴቱ አምላኩ አማልክቲሆሙ አሕዛብ ዘአንትሙ ትወርስዎሙ በዲበ አድባር ነዋኅት ወአውግር ወበታሕተ አእዋም ዘቦቱ ቈስል። ፫ ወንሥቱ ምሥዋዓቲሆሙ፥ ወቀጥቅጡ ምስላቲሆሙ፥ ወግዝሙ አእዋማቲሆሙ ወአውዕዩ በእሳት ግልፎ አማልክቲሆሙ ወደምስሱ አስማቲሆሙ እምውእት መካን። ፬ ወኢትግበሩ ከመዝ ለእግዚአብሔር አምላክክሙ በአሐቲ እምአህጉሪክሙ ዘእንበለ ውስተ መካን ዘኀረየ እግዚአብሔር ከመ ይሰመይ ስሙ በህየ። ፭ ወትወስዱ መሥዋዕተክሙ ወቍርባነክሙ ወቀዳምያቲክሙ ወብፅዓቲክሙ ወዘበፈቃዶሙ ወዘዐሥራቲክሙ ወበኵረ አልሕምቲክሙ ወዘአባግዒክሙ። ፮ ወብልዑ በህየ በቅድመ እግዚአብሔር አምላክክሙ ወተፈሥሑ በኵሉ ዘውስቴቱ ወደይክሙ እዴክሙ አንትሙ ወትቤክሙኒ እስመ ባረከክሙ እግዚአብሔር አምላክክሙ፤ ፯ ወኢትግበሩ ኵሎ ዘንሕነ ንገብር ዮም በዝየ አሐዱ አሐዱ እምኔክሙ ዘአደሞ በቅድሜሁ። ፰ እስመ ኢበጻሕክሙ እስከ ይእዜ ውስተ ምዕራፍክሙ ወውስተ ርስትክሙ ዘይሁበክሙ እግዚአብሔር አምላክክሙ። ፱ ወዕድዉ ዮርዳኖስ ወንበሩ ውስተ ምድር ዘያወርሰክሙ እግዚአብሔር አምላክክሙ ወያዐርፈክሙ እምኵሉ ፀርፈክሙ እለ ዐውደክሙ ወትነብሩ ተአሚነክሙ። ፲ ወይኩን ዝክቱ መካን ዘኀረየ እግዚአብሔር አምላክክሙ ከመ ይሰመይ ስሙ በህየ ወትወስዱ ኵሎ ዘአነእኤዝዘክሙ ዮም መሥዋዕተክሙ ወቍርባነክሙ ወዐሥራተክሙ ወቀዳምያተ እደዊክሙ ወሀብተክሙ ኅሩየ ወኵሎ መባእክሙ ወኵሎ ዘበፃዕክሙ ለአምላክክሙ። ፲፩ ወተፈሥሑ ቅድመ እግዚአብሐኢር አምላክክሙ አንትሙ ወደቂቅክሙ ወአዋልዲክሙ ወአግብሪትክሙ ወአእማዲክሙ ወአግብርቲክሙ ወአእማቲክሙ ወሌዋውያን እለ ውስተ አንቀጽክሙ እስመ አልቦሙ ክፍል ወርስት ምስሌክሙ። ፲፪ ወዑቅ ርእሰከ ወኢትግበር መሥዋዕተከ በኵሉ መካን በኀበ ዘርኢከ ዘእንበለ በውስተ መካን ዘኀረየ እግዚአብሐኢር አምላክከ በውስተ አሐዱ መካን እምሕዝብከ ህየ ትገብር ኵሎ መሥዋዕተከ ወኵሎ ዘአነ እኤዝዘከ ዮም። ፲፫ ወባሕቱ በኵሉ መካን ዘወሀበከ ትጠብሕ በህየ ወትበልዕ ሥጋ በከመ በረከቱ ለእግዚአብሔር እግዚእ ዘወሀብከ በኵሉ አህጉር ዘርኩስኒ ወዘንጹሕኒ ኅቡረ ብልዕዎ ከመ ወይጠል አው ከመ ኀየል። ፲፬ ወባሕቱ ደሞ ኢትብልዑ ውስተ ምድር ከዐውዎ ከመ ማይ። ፲፭ ወኢትክል በሊዖቶ በኵሉ አህጉሪከ ወዐሥራተ ወይንከ ወእክልከ ወቅብዕከ ወበኵረ አልሕምቲከ ወዘአባግዒከ ወኵሎ ብፅዓቲከ ዘበፃዕከ ወዘበፈቃደከ ወቀዳምያተ እደዊከ። ፲፮ በቅድመ እግዚአብሔር አምላክከ ብላዕ በውስተ መካን እኀረየ እግዚአብሔር አምላክከ አንተ ወደቅቅከ ወወለትከው እገብርከ ወአመትከ ወግዩር ዘውስተ ሀገርከ ወትትፌሣሕ በቅድመ እግዚአብሔር አምላክከ በኵሉ ዘወደይከ ውስቴቱ እዴከ። ፲፯ ወዑቅ ርእሰከ ኢትኅድጎ ለሌዋዊ በኵሉ መዋዕል ዘሕያው አንተ ላዕለ ምድር። ፲፰ ወለእመኒ አርኅበ ለከ እግዚአብሔር ደወለከ በከመ ይቤለከ ወትቤ እበልዕ ሥጋ እምኵሉ ዘፈተወት ነፍስከ ብላዕ። ፲፱ ወለእመሰ ርኁቅ ውእቱ መካን ኅበ ኀረየ እግዚአብሔር አምላክከ ከመ ይሰመይ ስሙ በህየ ትጠብሕ እምኵሉ አልሕምቲከ ወአባግዒከ እምዘወሀብከ እግዚአብሔር አምላክከ በከመ አዘዝኩከ ወብላዕ በሀገርከ ዘፈተወት ነፍስከ። ፳ በከመ ትበልዑ ወይጠለ አው ኀየለ ከማሁ ብልዑ ዘርኩሰኒ ወዘጹሕኒ። ፳፩ ወተዐቀብ ጥቀ ከመ ኢትብላዕ ደመ እስመ ደሙ ነፍሱ ውእቱ ወኢትብልዑ ነፍሰ ስምለ ሥጋ አላ ውስተ ምድር ከዐውዎ ከመ ማይ። ፳፪ ወኢትብልዖ ከመ ሠናይ ይኩንከ ወለውሉድከኒ እምድኅሬክ፥ ለእመ ገበርከ ዘሠናይ ወዘአዳም ቅድመ እግዚአብሔር አምላክከ። ፳፫ ወባሕቱ ዘረሰይከ ቅዱሰ ወዘበፃዕከ ንሣእ ወሑር ውስተ መካን ኅበ ኀረየ እግዚአብሔር አምላክከ ከመ ይሰመይ ስሙ በህየ። ፳፬ ወትገብር ሥጋሁ መሥዋዕተ ወትወዲ ላዕለ ምሥዋዕ፥ ወደሞሰ ትክዑ ኅበ መንበረ ምሥዋዕ ዘእግዚአብሐኢር አምላክከ ወብላዕ እምነ ሥጋሁ። ፳፭ ወዕቀብ ወስማዕ ኵሎ ቃለ ዘአነ እኤዝዘከ ዮም ሠናየ ይኩንከ ወለውሉድከ ለዓለም፥ ለእመ ገበርከ ዘሠናይ ወዘአዳም ቅድመ እግዚብሔር አምላክከ። ፳፮ ወለእመኒ አጥፍኦሙ እግዚአብሐኢር አምላክከ ለአሕዛብ ዘእንተ ትበውእ ህየ ከመ ትትዋረሶሙ እምቅድመ ገጽከ ወትነብር ውስተ ድምሮሙ። ፳፭ ዑቅ ርእሰከ ኢትፍቅ ተሊዎቶምሙ እምድኅረ ተሠረዉ እምቅድመ ገጽከ ወኢትፍቅድ አማልክቲሆሙ ወኢትበል ከመ ዘይገብሩ አሕዛብ ለአማልክቲሆኡ እግበር አነኒ። ፳፰ ወኢትግበር ከማሁ ለእግዚአብሔር አምላክከ እስመ ጸልአ እግዚአብሔር ርኩሰ ዘይገብሩ አሕዛብ ለአማልክቲሆሙ እስመ ደቂቆሙ ወአዋልዲሆሙ ያውዕዩ በእሳት ለአማልክቲሆሙ። ፳፱ ወኵሎ ቃለ ዘአነ እኤዝዘከ ዮም ኪያሁ ዕቀብ ለገቢር ኢትወስክ ላዕሌሁ ወኢታንኪ እምኔሁ። 
				ምዕራፍ ፲፫።
፩ ወለእመኒ ተንሥእ እምኔከ ነቢይ አው ሐላሜ ሕልም ወወሀበከ ተአምረ አው መድምመ ወበጽሐ ተአምሪሁ አው መድምሙ ዘይቤለከ እንዘ ይብል ነዐ ንሑር ወናምልክ አማልክተ ባዕድ ዘኢተአምሩ ኢትስምዕዎ ቃሎ ለውእቱም ነቢይ አው ለውእቱ ሐላሜ ሕልም። ፪ እስመ ያሜረክሙ እግዚአብሔር አምላክክሙ ከመ ይርአይ ለእመ ታፈቅርዎ እምኵሉ ልብክሙ ወእምኵሉ ነፍስክሙ። ፫ ወትልውዎ ለእግዚአብሔር አምላክክሙ ወኪያሁ ፍርሁው እትእዛዞ ዕቀቡ ቀቃሎ ስምዑ ወኅቤሁ ተማኅፀኑ። ፬ ወዝክቱሰ ነቢይ አው ሐላሜ ሕልም ለይሙት እስመ ነገረከ በዘያስሕተከ እምእግዚአብሐኢር አምላክከ ዘአውፅአከ እምድረ ግብጽ ወቤዘወከ እምቅኔት። ፭ እስመ ፈቀደ ያኅድገ ፍኖተ ዘአዘዘከ እግዚአብሔር አምላክክከ ከመ ትሑር ባቲ ወታሴስል ወታማስን እኩየ እምኔከ። ፮ ወለእመኒ አስተብቍዐከ እኁከ ዘእምአቡከ አው ዘእምእምከ አው ወልድከ፥ አው ወለትከ አው ብእሲትከ እንተ ውስተ ሕፅንከ፥ አው ዓርክከ ዘከመ ነፍስከ ወይቤለከ በጽሚት ነዐ ንሑር ወናምልክ ባዕዳነ አማልክተ ዘኢተአምር አንተ ወአበዊከ። ፯ እምአማልክተ አሕዛብ እለ ዐውድክሙ ወእለ ቅሩብክሙ፥ አው እለ ርኁቃን እምኔክሙ እምአጽናፈ ምድር እስከ አጽናፈ ምድር ኢትኅበር ምስሌሁ ወኢትስምዖ ወኢትምሐኮ ዐይንከ ወኢትምሐሮ። ፰ አይድዕ ወንግር በእንቲአሁ ወእደዊከ ይቅድማ ቀቲሎቶ፥ ወእምዝ እደወ ኵሉ ሕዝብ ይውግራሁ በአእባን ወይቅትልዎ። ፱ እስመ ፈቀደ ያርኅቀ እምእግዚአብሔር አምላክከ ዘውፅአከ እምድረ ግብጽ ወእምቤተ ቅኔት። ፲ ወኵሉ እስራኤል ሰሚዖ ይፍራህ ወኢይድግም እንከ ገቢረ እኩይ ውስቴትክሙ። ፲፩ ወለእመኒ ሰማዕከ በውስተ አሐቲ እምአህጉሪከ ዘወሀብከ እግዚአብሔር አምላክከ ከመ ትንበር ህየ እንዘ ይብሉ ወፅኡ እደው ኃጥአን እምኔነ። ፲፪ ወአክሐድዎሙ ለኵሎ እለ ይነብሩ ውስተ አህጉሪሆሙ ወይቤልዎሙ ንዑ ንሑር ወናምልክ ባዓነ አማልክተ ዘኢተአምሩ ትሴአል ወተሐትት ጥቀ። ፲፫ ወእምከመ እሙነ ወጥዩቀ ኮነ ነገሩ ከመ ኮነ ርኩሰ ውስቴትክሙ ቀቲለ ትቀትል በሐፂን ኵሎሙ እለ ይነብሩ ውስተ ይእቲ ሀገር፥ ወረጊመ ትረግም ኵሎ ዘሀለወ ውስቴታ፣ ወኵሎ ንዋያ ታስተጋብእ ማእከለ መርኅባ ወታውዒ በእሳት። ፲፬ ወሀገራኒ ምስለ ኵሉ ንዋያ ወለኵላ ሀገር ከማሁ ትገብራ በቅድመ እግዚአብሔር አምላክከ ወልቦ ዘይነበር ውስቴታ ለዓለም ወኢትነድቅ። ፲፭ ወኢትግሥሥ በእዴ ምንተኒ ዘርጉም እምዘውስቴታ ከመ ይሚጥ እግዚአብሔር መዐቶ ወየሀብከ ምሕረቶ ወይም ሐርከ ወያሰተባዝኅከ በከመ መሐለ ለአበዊከ። ፲፮ ወለእመ ሰሚዐ ሰማዕከ ቃሎ ወዐቀብከ ኵሎ ትእዛዞ ዘአነ እኤዝዘከ ዮም ወገበርከ ዘሠናይ ወዘአዳም ቅድመ እግዚአብሒር አምላክከ ወልደ ትከውን ሎቱ። 
				ምዕራፍ ፲፬።
፩ ወኢትትላጸይ ርእሰከ ለዘሞተ እስመ ሕዝብ ቅዱስ አንተ ለእግዚአብሔር አምላክከ ወኪያከ ኀረየ ከመ ትኩኖ ሕዝበ ለርእሱ እምኵሉ አሕዛብ ዘውስተ ገጸ ምድር። ፪ ወኢትብልዑ ዘንተ ኵሎ ርኩሰ፥ ወዝንቱ ውእቱ ዘትብልዑ እምእንስሳ ላሕም፥ ወበግዕ፥ ወጠሊ ወኃየል፥ ወወይጠል ወቶራ፥ ወደስከን፥ ወውላዕ ወአሪጋ፥ ወዛራት። ፫ ወኵሉ እንስሳ ዘኑፋቅ ሰኰናሁ ወዘኑፉቅ ጽፈሪሁ ወክልኤቱ ጽፈሪሁ ወያመሰኵዕ ዝንቱ ዘትበልዑ እምእንስሳ። ፬ ወዝንቱ ዘኢትበልዑ እምዘ ያመሰኵዕ ወዘኑፉቅ ሰኰናሁ ወዘክፉል ጽፈሪሁ ገመል፥ ወዳስጴዳ እስመ ያመሰኵዑ ወኢኮነ ኑፉቀ ሰኰናሆሙ ወርኩሳን እሙንቱ ለክሙ። ፭ ወኪሮግልዮስኒ ወሐራውያን እስመ ኑፉቅ ሰኰናሆሙ ወኢያመሰ ኵዐ ርኩሳን እሙንቱ ለክሙ። ፮ ወዝእብኒ እስመ ኑፋቅ ሰኰናሁ ወክፉል ጽፈሪሁ ወኢያመሰኵዕ ርኩሳን እሙንቱ ለክሙ እምነ ሥጋሆሙ ኢትብልዑ ወበድኖሙ ኢትግሥሡ። ፯ ወዝንቱ ውእቱ ዘትበልዑ እምእንስሳ ወዘኢትበልዑ እምእንስሳ ወዝ ዘትበልዑ ዘእምውስተ ማይ ኵሎ ዘቦቱ ክንፍ ወቅሣር ብልዑ። ፰ ወኵሎ ዘአልቦቱ ክንፍ ወቅሣር ኢትብልዑ፥ ርኩስ ውእቱ ዝንቱ ለክሙ። ፱ ወኵሎ ዖፈ ንጹሐ ብልዑ። ፲ ወዝንቱ ዘኢትበልዑ እምኔሆሙ ንስር ወጊጳ ወአልያጦን፥ ወግሪጳ፥ ወሆይባ ወዘአምሳሊሁ። ፲፩ ወቋዕ ወዘአምሳሊሁ። ፲፪ ወሰገኖ ወገላውቃ ወለሮን፥ ወአሮድዮን ወቀቀኖ ወኢብን ወቅጥራቅጥሬን ወጉዛ ወዘአምሳሊሁ። ፲፫ ወሄጳጳ ወጉጋ ወአባጉንባሕ፥ ወከራድዮን ወዘአምሳሊሁ። ፲፬ ወጵርፍርዮን ወጽግነት። ፲፭ ወእሉ ኵሎሙ አዕዋፍ ርኩሳን እሙንቱ ለክሙ ወኢትብልዑ እምኔሆሙ። ፲፮ ወእምኵሉ አዕዋፍ ዘንጹሕ ብልዑ። ፲፯ ወኵሎ ማውታ ኢትብልዑ ለፈላሲ ዘእውስተ ሀገርክሙ አው ለባዕድ ሀብዎሙ ይብልዑ። ፲፰ እስመ ሕዝብ ቅዱስ አንተ ለእግዚአብሔር አምላክከ ወኢታብስል ማሕሰአ በሐሊበ እሙ። ፲፱ ዐሥራተ ትዔሥር እምኵሉ እክልከ ዘዘራእከ ዘታአቱ እምውስተ ገራውሂከ በበዓመቱ። ፳ ወብልዖ በበዓመት በቅድመ እግዚአብሐኢር አምላክከ በመካን ዘኀረየ እግዚአብሔር አምላክከ ከመ ይሰመይ ስሙ በህየ። ፳፩ ወታበውእ ዓስራቲሁ ለእክልከ ወለወይንከ ወለቅብዕከ ወለበኵረ አልሕምቲከ ወአባግዒከ ከመ ትትመሀር ፈሪሆቶ ለእግዚአብሔር አምላክከ ከመ ይሰመይ ስሙ በህየ እስመ ባረከከ እግዚአብሔር አምላክከ፥ ፳፫ ወትሬስዮ ለብሩር ወትነሥእ ብሩሮ በዴከ ወተሐር ኅበ መካን ዘኀረየ እግዚአብሔር አምላክከ ወትሁብ ብሩረ ለኵሉ ዘፈተወት ነፍስከ። ፳፬ አው ለላሕም አው ለበግዕ፣ አው ለወይን፥ አው ለሚሰ፥ አው ለኵሉ ዘፈተወት ነፍስከ ወብላዕ በህየ በቅድመ እግዚአብሔር አምላክከ ወተፈሣሕ አንተ ወቤትከ። ፳፭ ወለሌዋዊ ዘውስተ ሀገርከ ኢትኅድጎ እስመ አልቦ ክፍል ወርስት ምስሌከ። ፳፮ ወበሣልስ ዓም ታበውእ ኵሎ ዓሥራተ እክልከ ወዘዓመታቲሁሰ ታነብር ውስተ ቤትከ። ፳፯ ወእምዝ ይመጽእ ምስሌከ ሌዋዊ እስመ አልቦ ክፍል ወርስት ምስሌከ ወግዩር ወእጓለ ማውታ ወዕቤር ዘውስተ ሀገርከ ይብልዑ ከመ ይባርከ እግዚአብሐኢር አምላክከ በኵሉ ግብርከ ዘገበርከ።
				ምዕራፍ ፲፭።
፩ ወበሳብዕ ዓም ትገብር ኅድገተ ወከመዝ ውእቱ ትእዛዙ ለኅድገት ዘይትኀደግ። ፪ ኵሎ ንዋየከ ዘይፈድየከ ካልእከ ወእኁከ ኢትትፈደይ እስመ ኅድገተ ተሰምየት ለእግዚአብሔር አምላክከ። ፫ ወዘኀበ ነኪርሰ ትትፈደይ ኵሎ ዘብከ ኅቤሁ ወዘኅበ እኁከሰ ኅድገተ ትገብር ኵሎ ዘይፈድየከ። ፬ እስመ አልቦ ነዳይ እምኔከ እስመ ባርኮ ይባርከከ እግዚአብሔር አምላክከ በውስተ ምድር ዘይሁበከ እግዚአብሐኢር አምላክከ ርስተ ዘትወርስ። ፭ ወለእመ ሰሚዐ ሰማዕከ ቃለ እግዚአብሔር አምላክከ ወዐቀብከ ወገብርከ ኵሎ ትእዛዞ ዘአነ እኤዝዘከ ዮም እስመ ባረከከ እግዚአብሔር አምላክከ በከመ ይቤለከ። ፮ ወትሌቅሕ ለባዕዳን አሕዛብ ብዙኃን ወአንተሰ ኢትትሌቃሕ ወትኴንኖሙ ለአሕዛብ ብዙኃን አንተ ወለከሰ ኢይኴንኑከ። ፯ ወለእመሰቦ ዘተጸነሰ እምአኅዊከ በአሐቲ እምአህጉሪከ ወዘሀበከ እግዚአብሔር አምላክከ ኢታጽንዕ ልበከ ወኢትሚጥ እዴከ እምውሂቦቱ ለእኁከ። ፰ ወፍታሕ ወአርኁ እዴከ ወሀቦ ለእኁከ እምዘሰአለከ። ፱ ወዑቅ ርእሰከ ኢይኩን ቃለ ኀቲአት ውስተ ልብከ እንዘ ትብል ቅሩብ ውእቱ ዓመተ ኅድገት ዘሳብዕ ዓም ወኢይሁቦ ወያአኪ ዐይኖ እኁከ ወይጸርሕ ላዕሌከ ኅበ እግዚአብሔር ወይከውን ኀጢአት ላዕሌከ። ፲ አላ ውሂበኒ ሀቦ ወለቅሐኒ ለቅሖ መጠነ ሰአለከ፥ ወኢይተክዝ ልብከ እንዘ ትሁቦ እስመ በበይነ ዝንቱ ይባርከከ እግዚአብሔር አምላክከ በኵሉ ምግባሪከ በውስተ ኵሉ ዘወደይከ እዴከ እስመ ኢይትኀጣእ ነዳይ ውስተ ምድርከ ወበበይነ ዝንቱ እኤዝዘከ አነ ዮም ትግበር ዘንተ ነገረ። ፲፩ ወእቤለከ ከመ ትፍታሕ ወከመ ታርኁ እዴከ ለእኁከ ነዳይ ወለዘ ይስእለከሂ ዘቅሩብከ ዘውስተ ምድርከ ሀቦ። ፲፪ ወለእመኒ ተሠይጠ ኅቤከ እኁከ ዕብራዊ አው ዕብራዊት፥ ስድስተ ዓመተ ይትቀነይ ለከ ወበሳብዕ ዓም ትፌንዎ አግዒዘከ እምኅቤከ። ፲፫ ወአመ ትፌንዎ አግዒዘከ እምኅቤከ ኢትፌነዎ ዕራቆ። ፲፬ አላ ስንቀ ታሰንቆ እምአባግዒከ ወእምእክልከ ወእምክያደ ወይንከ በአምጣነ ባረከከ እግዚአብሔር አምላክከ ትሁቦ። ፲፭ ወተዘከር ከመ ገብር አንተ በምድረ ግብጽ፥ ወቤዘወከ እግዚአብሔር አምላክከ፥ እምህየ፥ ወበበይነ ዝንቱ እኤዝዘከ አነ ዮም ከመ ትግበር ዘንተ ነገረ። ፲፮ ወለእመሰ ይቤለከ ለሊሁ ኢይወፅእ እምኅቤከ እስመ ፍቀረከ ወለቤትከኒ እስመ ኅየሶ ነቢር ኅቤከ። ፲፯ ትነሥእ መስፌ ወትሰቍሮ አንፎ ኅበ ኆኅት በኅበ መድረክ ወይኩንከ ገብረ ለዓለም ወለእመኒ አመ ትከ ከማሁ ክመ ትገብር። ፲፰ ወኢይዕፅብከ ፈንዎቱ አግዓዜ እምኅቤከ እስመ እምነ ዓመተ ቅንየት ተቀንየ ለከ ስድስተ ዓመተ ወይባርከከ እግዚአብሐኢር አምላክከ በኵሉ ዘገበርከ። ፲፱ ወኵሎ በኵረ ዘተወልደ እምአልሕምቲከ ወእምአባግዒከ ተባዕቶ ትቄድስ ለእግዚአብሔር ወኢትቅርፅ በኵረ አባግዒከ። ፳ በቅድመ እግዚአብሔር አምላክከ ብልዖ በበዓመት በውስተ መካን ዘኀረየ እግዚአብሔር አምላክከ አንተ ወኵሉ ቤትከ። ፳፩ ወለእመሰ ቦቱ ነውር እመኒ ዕውር ውእቱ አው ሐንካስ፥ አው እምዘኮነ ነውረ እኩይ ላዕሌሁ ኢትሡዖ ለእግዚአብሔር አምላክከ። ፳፪ በሀገርከ ብልዖ ርኩስኒ ወንጹሕኒ ኅቡረ ይብልዕዎ ከመ ወይጠል አው ከመ ኀየል። ፳፫ ወዳእሙ ደሞ ኢትብልዑ ከዐውዎ ውስተ ምድር ከመ ማይ።
				ምዕራፍ ፲፮።
፩ ወዕቀብ ወርኅ ኔሳን ወግበር ፋሲካሁ ለእግዚአብሔር አምላክከ እስመ በወርኅ ነኢሳን ወፃእከ እምብሔረ ግብጽ ሌሊተ ፪ ወትጠብሕ ፋሲካሁ ለእግዚአብሔር አምላክከ አባግዐ ወአልሕምተ በውስተ መካን ዘኀረየ እግዚአብሔር ከመ ይሰመይ ስሙ በህየ። ፫ ወኢትብላዕ ምስሌሁ ብሑአ ሰቡዐ መዋዕለ ናእተ ብላዕ ምስሌሁ ኅብስተ ሕማም እስመ በጕጕአ ወፃእከ እምግብጽ ከመ ትዘከር ዕለተ ፀአትከ እምድረ ግብጽ በኵሉ መዋዕለ ሕይወትከ። ፬ ወኢያስተርኢ ብሑእ በኵሉ ደወልከ ሰቡዐ ዕለተ ወኢይቢት እምውእቱ ሥጋ ዘጠባሕከ ሠርከ በቀዳሚት ዕለት ለነግህ። ፭ ወኢትክል ጠቢሖቶ ለፋሲካ በውስተ አሐቲ እምአህጉሪከ ዘወሀበከ እግዚአብሔር አምላክከ እበለ ውስተ መካን ዘኀረየ እግዚአብሔር አምላክከ ከም ይሰመይ ስሙ በህየ። ፮ ወበህየ ትጠብሕ ፋሲካ ሠርከ ጊዜ ተዐርብ ፀሐይ እስመ በውእቱ ጊዜ ወፃእከ እምድረ ግብጽ። ፯ ወታበስል ወትጠብሕ ወትበልዕ በውእቱ መካን ዘኀረየ እግዚአብሔር አምላክከ ወትገብእ በነግህ ወተአቱ ውስተ ቤትከ። ፰ ሰዱሰ መዋዕለ ብላዕ ናእተ ወሳብዕትሰ ዕለት እንተ አስተዋፅኦ ይእቲ ዘበዓሉ ለእግዚአብሔር አምላክከ ወኢትግበር ባቲ ኵሎ ግብረ እንበለ ዘይትገበር ለነፍስ። ፱ ወትኌለቍ ለከ ሰቡዐ ሰናብተ እምዘአኅዝከ ትዕፅድ ማእረረከ ወትእኅዝ ትኈልቍ ሰቡዐ ሰናብተ። ፲ ወትገብር በዓለ ሰንበት ለእግዚአብሔር አምላክከ በአምጣነ ትክል እዴከ ዘትሁብ ወበአምጣነ ባረከከ እግዚአብሔር አምላክከ። ፲፩ ወትትፌሣሕ በቅድመ እግዚአብሔር አምላክከ አንተ ወደቂቅከ ወአዋልዲከ ወገብርከ ወአመትከ ወሌዋዊ ዘውስተ ሀገርከ ወግዩር ወእጓለ ማውታ ወእቤር እንተ ሀለወት ኅቤከ ውስተ ውእቱ መካን ዘኀረየ እግዚአብሔር አምላክከ ከመ ይሰመይ ስሙ በህየ። ፲፪ ወተዘከር ከመ ገብር አንተ በምድረ ግብጽ ወዕቀብ ወግበር ኵሎ ዘንተ ትእዛዘ። ፲፫ ወትገብር ለከ በዓለ መጸለት ሰቡዐ ዕለት ሶበ አስተጋባእከ እክለከ እምውስተ ዐውደ ወእምውስተ ምክያደ ወይንከ። ፲፬ ወተፈሣሕ በበዓልከ ወወልድከኒ ወወለትከኒ ወገብርከኒ ወአመትከኒ፥ ወሌዋዊ ዘውስተ ሀገርከ፥ ወግዩር ወእጓለ ማውታ፥ ወዕቤር እንተ ሀለወት ውስተ ሀገርከ። ፲፭ ሰቡዐ ዕለት ትገብር በዓለ ለእግዚአብሔር አምላክከ በውስተ መካን ዘኀረየ እግዚአብሔር አምላክከ በኵሉ ወይንከ ወእክልከ ወበኵሉ ግብረ እደዊከ። ፲፮ ወተፈሣሕ ሠለስተ ጊዜያተ በአመት ወያስተርኢ ኵሉ ተባዕትከ ቅድመ እግዚአብሔር አምላክከ በውስተ መካን ዘኀረዮ እግዚአብሔር በበዓለ ናእት ወበበዓለ ሰንበት ወበበዓለ መጸለት ወኢታስተርኢ ቅድመ እግዚአብሐኢር አምላክከ ዕራቀከ። ፲፯ አሐዱ አሐዱ በአምጣነ ኅይለ እዴክሙ ወበአምጣነ በረከቱ ለእግዚአብሔር አምላክክሙ ዘወሀበክሙ ታመጽኡ። ፲፰ ወሢሙ ለክሙ ፈታሕተ ወጸሐፍተ መባእ በኵሉ አህጉሪክሙ ዘወሀበክሙ እግዚአብሔር አምላክክሙ  በበዘመድክሙ ወበበነገድክሙ ወይኰንንዎ ለሕዝብ ኵነኔ ጽድቅ። ፲፱ ወኢያድልዉ ለገጽ ወኢይንሥኡ ሕልያነ፥ እስመ ሕልያን ያዐውሮሙ ለጠቢባን ወያሴስሎ ለቃለ ጽድቅ። ፳ ዘይጸድቅኒ በጽድቁ ለይትሉ ከመ ትሕየዉ ወትባኡ ትትዋረሱ ምድረ ዘይሁበክሙ እግዚአብሔር ምላክክሙ።፳፩ ወኢትትክል ለከ አመ እምውስተ ኵሉ ዕፅ ዘያመልኩ ኵሉ አሕዛብ ኅበ ምሥዋዑ ለእግዚአብሔር አምላክከ። ፳፪ ወኢትግበር ምስለ ዘይጸልኦ እግዚአብሔር አምላክከ በጥቃ ምሥዋዑ ለእግዚአብሔር ዘትገብር ለከ ወኢታቅም ለከ ሐውልተ። 
				ምዕራፍ ፲፯።
፩ ወኢትሡዕ ለእግዚአብሔር አምላክከ ከመ አው፥ በግዐ ዘቦቱ ነውር ላዕሌሁ ወኵሉ፥ ነገር እኩይ ርኩስ ውእቱ በኅበ እግዚአብሔር አምላክከ። ፪ ወለእመኒ ተረክቡ በውስተ አሐቲ እምአጉሪከ ዘወሀበከ እግዚአብሔር አምላክከ ብእሲ አው ብእሲት ዘገብሩ እኩየ በቅድመ እግዚአብሔር አምላክከ እለ ተዐውሩ ሕጎ። ፫ ወሖሩ ወአምለኩ ባዕዳነ አማልክተ ወሰገዱ ሎሙ ለፀሐይ አው ለወርኅ፣ አው እምውስተ ሥርጓቲሃ ለሰማይ ዘኢአዘዘከ እግዚአብሒር አምላክከ። ፬ ወእምከመ ሰማዕከ ተሕትት ጥቀ ወለእመ እሙነ ኮነ ዝ ነገር ርኩስ በውስተ እስራኤል ወታወጽኦ ለውእቱ ብእሲ ወእመኒ ብእሲት ይእቲ ወይውግርዎሙ በእብን ወይቅትልዎሙ። ፭ ወክልኤቱ ወሠለስቱ ሰማዕት ይሙቱ እለ ይመውቱ ወኢይሙቱ በአሐዱ ስምዕ። ፮ ወእደዊሆሙ ለውእቶሙ ሰማዕት ይቅድማ ቀቲሎቶሙ ወእምድኅሬሆሙ እደወ ኵሉ ሕዝብ ወታወፅኡ እኩየ እምኔክሙ። ፯ ወለእመቦ ዘትስእነከ ቃል በውስተ ፍትሕ ዘማእከለ ደም ወደም፥ ወማእከለ ንጹሕ ለአንጽሖ፥ ወማእከለ ላኳ ወላኳ፥ ቃለ ፍትሕ በውስተ አህጉሪከ ተንሥእ ወተዐርግ ውስተ መካን ዘኅረየ እግዚአብሔር አምላክከ ከመ ይሰመይ ስሙ በህየ። ፰ ወተሐውር ኅበ ካህናት ወሌዋውያን ወኅበ መኳንንት እለ ሀለዉ በውእቱ መዋዕል ወትሰኢአል ወያየድዑከ ፍትሐ። ፱ ወትገብር በከመ ቃል ዘነገሩከ በውእቱ መካን ዘኀረየ እግዚአብሔር አምላክከ ከመ ይሰመይ ስሙ በህየ ወዕቀብ ኵሎ ከመ ትግበር ዘመሀሩከ ሕጎ። ፲ ወበከመ ፍትሑ ዘነገሩከ ግበር ወኢትትገኀሥ እምቃል ዘነገሩከ ኢ ለየማን ወኢ ለፀጋም። ፲፩ ወዝክቱሰ ብእሲ ዘይገብር ትዕቢተ ከመ ኢይትአዘዝ ለካህን ዘይቀውም ወይገብር በስሙ ለእግዚአብሔር አምላክከ አው ለመኰንን ዘሀለወ በውእቱ መዋዕል ለይሙት ውእቱ ብእሲ ወአሰስሉ እኩየ እምእስራኤል። ፲፪ ወኵሉ ሕዝብ ሰሚዖ ይፍራህ ወኢይድግም እንከ አብሶ። ፲፫ ወለእመኒ ቦእከ ውስተ ምድር ዘይሁበከ እግዚአብሒር አምላክከ መክፈልተከ ወተዋረስካሃ ወነበርከ ውስቴታ ወትቤ እሠይም ሊተ መልአከ ከመ ኵሉ አሕዛብ እለ ዐውድየ። ፲፬ ወትሠይም ለከ መልአከ ዘኀረየ እግዚአብሔር አምላክከ ዘእምአኀዊከ ወኢትክል ሠይመ ለከ ብእሴ ነኪረ ዘኢኮነ እኁከ ከመ ኢያብዝኅ ሎቱ አፍራሰ ወከመ ኢያግብኦ ለሕዝብ ውስተ ግብጽ። ፲፭ እስመ እግዚአብሔር ይቤ ኢትድግም እንከ ገቢኦታ ለይእቲ ፍኖት። ፲፮ ወኢያብዝኅ ሎቱ አንስተ ወኢይሚጥ ልቦ ወኢያብዝኅ ሎቱ ወርቀ ወብሩረ ጥቀ። ፲፯ ወሶበ ነበረ ውስተ ምኵናኑ ለይጽሐፍ ሎቱ ዘንተ ዳግመ ኦሪተ ውስተ መጽሐፍ እምኅበ ካህናት ሌዋውያን። ፲፰ ወያንብሮ ኅቤሁ ወያንብብ ቦቱ በኵሉ መዋዕለ ሕይወቱ ከመ ይትመሀር ፍኖቶ ለእግዚአብሔር አምላኩ ወይዕቀብ ኵሎ ትእዛዞ ወይግበር ኵነኔሁ። ፲፱ ከመ ኢያዕቢ ልቦ እምአኅዊሁ ወከመ ኢይኅድግ እምትእዛዙ ለእግዚአብሔር አምላኩ ወኢይትገኃሥ ኢ ለየማን ወኢ ለፀጋም ወከመ ያኑኅ መዋዕለ በውስተ ምኵናኑ ውእቱ ወውሉዱ ወአኃኢሁ በውስተ ደቂቀ እስራኤል። 
				ምዕራፍ ፲፰።
፩ ወአልቦሙ መክፈልት ለካህናት ወለሌዋውያን ወለኵሉ ሕዝበ ሌዊ ምስለ እስራኤል መባኡ ለእግዚአብሔር ክፍሎሙ ወኪያሁ ይሴሰዩ። ፪ ወባሕቱ ክፍል አልቦሙ በውስተ አኅዊሆሙ እስመ እግዚአብሔር ውእቱ ክፍሎሙ በከመ ይቤሎሙ። ፫ ወዝንቱ ውእቱ ሕጎሙ ለካህናት ዘእምኅበ ሕዝብ እለ ይጠብሑ ጥብሐ እመኒ ላህመ፥ ወእመኒ በግዐ፥ ዘይሁብዎ ለካህን መዝራዕተ ወሕልቀ ወቈስጤ። ፬ ወቀዳሜ እክልከ፥ ወቀዳሜ ወይንከ ወቀዳሜ ቅብዕከ፥ አው እምዘቀረፅከ አባግዒከ ትሁቦ። ፭ እስመ ኅረዮ እግዚአብሔር አምላክ እምኵሉ ሕዝብከ ከመ ይቁም ቅድሜሁ ወይትለአኮ ወይባርክ በስመ ዚአሁ ውእቱ ወደቂቁ በኵሉ መዋዕል። ፮ ወለእመ መጽአ ሌዋዊ እምውስተ አህጉሪክሙ ዘእምኵሉ ደቂቀ እስራኤል ዘኅበ ይነብር ውእቱ እስመ ፈተወ በነፍሱ ከመ ይትለአክ በውእቱ መካን ኅበ ኀረየ እግዚአብሔር አምላክከ ይትቀነይ ለስመ እግዚአብሔር አምላኩ ከመ ኵሉ አኅዊሁ ሌዋውያን እለ ይቀውሙ ህየ ቅድመ እግዚአብሔር። ፯ ወይትከፈል መክፈልቶ ወይሴሰይ ዘእንበለ በሢመቱ ዘበሀገሩ። ፰ ወለእመ ቦእከ ውስተ ምድር ዘይሁበከ እግዚአብሐኢር አምላክከ ኢትትመሀር ገቢረ ርኵሶሙ ለውእቶሙ አሕዛብ። ፱ ወኢይትረከብ በውስቴትክሙ ወይሠውዕ ወልዶ አው ወለቶ በእናት ወዘያስተቃስም መቅስመ ወዘያስተሰግል ወዘይጤየር ወዘሥራይ፥ ወዘሐረስ ወዘበፃውዕ ወዘያነቅሕ፥ ምውተ፥ ወዘያስተሰግል በዖፍ። ፲ እስመ ርኩስ ውእቱ በኅበ እግዚአብሔር ኵሉ ዘይገብሮ ለዝንቱ እስመ በበይነ ዝንቱ ርኵሶሙ ያጠፍኦሙ እግዚአብሔር አምላክከ እምኔከ። ፲፩ ወኩን ፍጹመ ቅድመ እግዚአብሐኢር አምላክከ፥ እስመ እልክቱ አሕዛብ ዘአንተ ትትዋረሶሙ እሙንቱ ያስተሰግሉ ወያጸምኡ መቅስመው እለከሰ አኮ ከማሁ። ፲፪ ነቢየ ወሀበከ እግዚአብሔር አምላክከ እምአኀዊከ ዘከማየ ወያነሥእ ለከ እግዚአብሔር አምላክከ ወሎቱ ስምዕዎ በኵሉ። ፲፫ ወበኵሉ ዘሰአልክምዎ ለእግዚአብሔር አምላክክሙ በኮሬብ አመዕለተ ተጋባእክሙ ወትቤሉ ኢንድግም እንከ ሰሚዖተ ቃሉ ለእግዚአብሔር አምላክነ፥ ወለዛቲኒ እሳት ዐባይ ኢንርእያ እንከ ከመ ኢንሙት። ፲፬ ወይቤለኒ እግዚአብሔር አማን ኵሉ ዘይቤሉ። ፲፭ ነቢይ አነሥእ ሎሙ እምአኅዊሆሙ ዘከማከ ወአነብሮ ቃልየ ውስተ አፉሁ ወይነገሮሙ ዘከመ አዘዝክዎ። ፲፮ ወብእሲ ዘኢይሰምዖ ለውእቱ ነቢይ ኵሉ ዘነገረ በስመ ዚአየ አነ እትቤቀል እምኔሁ። ፲፯ ወባሕቱ ነቢይ ዘይኤስብ ወይነብብ ቃለ በስምየ ዘኢአዘዝክዎ ይንብብ፥ ወዘነበበሂ በስመ ባዕዳን አማልክት ለይሙት ውእቱ ነቢይ። ፲፰ ወለእምሰ ትብል በልብከ እፎ አአምር ቃለ ዘኢይቤ እግዚአብሔር እምኵሉ ዘነበበ ነቢይ በስመ እግዚአብሔር እምከመ ኢበጽሐ ቃሉ ወኢኮነ በከመ ነበበ፥ ኢነበቦ እግዚአብሔር ለውእቱ ቃል ወበሐስት ነበበ ውእቱ ነቢይ ኢትስምዕዎ።
				ምዕራፍ ፲፱።
፩ ወለእመ አጥፍኦሙ እግዚአብሔር አምላክከ ለአሕዛብ ዘይሁበከ ምድሮሙ ወወረስኮምሙ ወነበርከ ውስተ ምድሮሙ ወውስተ አህጉሪሆሙ ወውስተ አብያቲሆሙ ሠላሰ አህጉረ ትፈልጥ ለከ በማእከለ ምድርከ ዘወሀበከ እግዚአብሔር፥ አምላክከ፤ ፪ ወተአምር ለሊከ ፍኖቶን ወትከፍል ደወለ ምድርከ መሥልስተ ዘአስተካፈለከ እግዚአብሔር አምላክከ፥ ወይኩን ህየ ምስካዩ ለኵሉ ቀታሊ። ፫ ወዝንቱ ውእቱ ሕጉ ለቀታሊ እምከመ ሰከየ ህየ ይሕየው ለእመ በኢያእምሮ ቀተሎ ለካልኡ ወለእመ ኢኮነ ጸላኢሁ ቀዲሙ። ፬ ወለእመቦ ዘሖረ ምስለ ካልኡ ሐቅለ ይሕጥብ ዕፀ፥ ወወድቀ እምእዴሁ ጕድብ እንዘ ይገዝም ዕፀ፥ ወወድቀ ሐፂኑ እምዕፁ ወወረደ ላዕለ ካልኡ ወቀተሎ ይስኪ ውእቱ ውስተ አሐቲ እምእላንቱ አህጉር ወየሐዩ። ፭ ከመ ኢይዴግኖ አበ ደም ወኢይቅትሎ ለቀታሊ እስመ ተቀየሞ በልቡ ወይረክቦ ለእመ ርኅቆ ፍኖት ወይቀትሎ እንዘ ኢኮነ አበሳሁ ለሞት እስመ ኢኮነ ጸላኢሁ ለምውት ቀዲሙ። ፮ ወበበይነ ዝንቱ አዘዝኩከ አነ ትግበር ዘንተ እንገረ፥ ወእቤለከ ሠላሰ አህጉረ ፍልጥ ለከ። ፯ ወለእመ አርኀብ ለከ እግዚአብሔር ደወለከ በከመ መሐለ ለአበዊከ ወወሀበከ ኵሎ ምድረ ዘይቤ እሁቦሙ ለአኅዊከ። ፰ ወለእመ ሰማዕከ ከመ ትግበር ዘንተ ኵሎ ትእዛዘ ዘአነ እኤዝዘከ ዮም ከመ ታፍቅሮ ለእግዚአብሐኢር አምላክከ ወከመ ትሑር በኵሉ ፍናዊሁ በኵሉ መዋዕል ወትዌስክ ለከ ዓዲ ሠላሳ አህጉረ ላዕለ እልክቱ ሠላስ። ፱ ወኢይትከዐው ደም ንጹሕ ውስተ ምድር ዘወሀበከ እግዚአብሔር አምላክከ መክፈልተከ ወኢየሀሉ ውስቴትከ ቀታሊ ነፍስ። ፲ ወለእመቦ ብእሲ ዘይጸልኦ ለካልኡ ወይጸንሖ፥ ወእምዝ ተንሥአ ላዕሌሁ ወቀተሎ ወሰከየ ውስተ አሐቲ እምእላንቱ አህጉር ይልእኩ ሊቃናተ ሀገሩ ወያመጽእዎ እምህየ ወይሜጥውዎ ኪያሁ ለአበ ደም ወይቀትሎ። ፲፩ ወዐይንከ ኢትምሐኮ ወታነጽሕ ደመ ንጹሐ እምስራኤል ወትከውን ሠናይት ላዕሌከ። ፲፪ ወኢትትኀለፍ ደወለ ቢጽከ ዘሠርዑ አበዊከ በውስተ ርስትከ ዘተዋረስከ ዘወሀበከ እግዚአብሔር አምላክከ መክፈለተከ። ፲፫ ወኢይከውን አሐዱ ሰማዕት ከመ ይኩን ስምዐ ላዕለ ሰብእ በኵሉ ጌጋይ ወበኵሉ አበሳ ዘአበሱ በአፈ ክልኤቱ ወሠለስቱ ሰማዕት የኀልቅ ኵሉ ነገር። ፲፬ ወለእመ አምጽኡ ሎቱ ለሰብእ ሰማዕተ በዐመፃ ወነበበ ላዕሌሁ ሐስተ፥ ይቀውም እልክቱ ክልኤቱ እደው እለ ይትኀሠሡ ቅድመ እግዚአብሔር ወቅድመ ካህናት ወቅድመ መኳንንት እለ ሀለዉ በውእቱ መዋዕል ወየሐትቱ መካኡንንት ወይጤይቁ። ፲፭ ወእልክቱ ክልኤቱ ሰማዕት ወለዝክቱኒ አሐዱ ዐማፂ ዘኮነ ስምዐ በሐሰት ወቆመ ላዕለ ካልኡ ይግበርዎ ዘከመ ፈቀደ ይግበር እኪተ ላዕለ ካልኡ ወታሴስሉ እኩየ እምኔክሙ። ፲፮ ወባዕድኒ ሰሚዖ ይፍራህ ወኢይድግም እንከ ገቢረ ዘንተ ነገረ እኩየ በውስቴትክሙ። ፲፯ ወዐይንከ ኢትምሐኮ፥ ነፍስ ህየንተ ነፍስ፥ ወዐይን ህየንተ ዐይን፥ ወስን ህየንተ ስን፥ ወእድ ህየንተ እድ፥ ወእግር ህየንተ እግር።	
				ምዕራፍ ፳።
፩ ወለእመ ወፃእከ ፀብአ ላዕለ ፀርከ ወርኢከ አፍራስ ወመስተጽዕናነ ወሕዝበ ዘይበዝኅከ ኢትፍራህ እምኔሆሙ እስመ እግዚአብሔር አምላክከ ዘአውፅአከ እምድረ ግብጽ ምስሌከ ውእቱ። ፪ ወሶበ አኀዝከ ትትቃተል ይምጻእ ካህን ወይንግር ለሕዝብ ወይበሎሙ ስማዕ እስራኤል ናሁ ተሐውሩ አንትሙ ዮም ከመ ትቀትሉ ፀረክሙ፥ ወኢይደንግፅክሙ ልብክሙ፥ ወኢትፍርሁ ወኢትመምዑ ወኢትትገኀሡ እምቅድመ ገጾሙ። ፫ እስመ እግዚአብሔር አምላክክሙ የሐውር ፍጽመ ለክሙ ከመ ይቅትል ፀረክሙ ወለክሙሰ ያድኅነክሙ። ፬ ወይብልዎሙም ጸሐፍትኒ ለሕዝብ ለእመቦ ብእሲ ዘነደቀ ቤተ ሐዲሰ ወኢገብረ መድቅሐ ቤቱ ለይሑር ወይግባእ ውስተ ቤቱ ከመ ኢየሙት በውስተ ቀትል ወካልእ ብእሲ ኢይግበር መድቅሐ በቱ። ፭ ወለእመቦ ብእሲ ዘተከለ ዐፀደ ወይን ወኢተፈሥሐ ቦቱ ለይሑር ወይግባእ ውስተ ቤቱ ከመ ኢይሙት በውስተ ቀትል ወካልእ ብእሲ ኢይትፈሣሕ ቦቱ። ፮ ወለእመቦ ብእሲ ዘፈኀረ ብእሲተ ወኢነሥአ ለይሑር ወይግባእ ውስተ ቤቱ ከመ ኢይሙት በውስተ ቀትል ወካልእ ብእሲ ኢይንሥኣ። ፯ ወይድግሙ ብሂሎቶሙ ጸሐፍት ለሕዝብ ለእመቦ ብእሲ ፈራህ ለይግባእ ውስተ ቤቱ ከመ ኢያፍርህ ልበ ቢጹ ከማሁ። ፰ ወሶበ አኅለቁ ነጊሮቶሙ ጸሐፍት ለሕዝብ ይሢሙ መላእክተ ሠራዊት እምዐበይተ ሕዝብ። ፱ ወሶበ ትቀርብ ውስተ ሀገር ከመ ትትቃተል ትጼውዖሙ በቃለ ሰላም። ፲ ወለእመ አውሥኡከ በቃለ ሰላም ወአርኅዉ ለከ ይኩኑከ ኵሉ ሕዝብ እለ ተረክቡ ውስቴታ እለ ያገብኡ ለከ ጸባሕተ ወምኵናኢከኒ ይኩኑከ። ፲፩ ወለእመሰ ኢያውሥኡከ ሰላመ ወገብሩ ፀብአ ምስሌከ ትነብር ላዕሌሃ ወያግብኣ እግዚአብሐኢር አምላክከ ውስተ እዴከ። ፲፪ ወትቀትል ኵሎ ተባዕተ በቀትለ ሐፂን ዘእንበለ አንስት ወንዋይ። ፲፫ ወኵሎ እንስሳ ወኵሎ ዘሀለወ ውስተ ሀገር ወኵሎ ጥሪቶሙ ትበረብር ለከ ወብላዕ ኵሎ በርበረ ፀርከ ወወሀበከ እግዚአብሔር አምላክከ። ፲፭ ወከእምዝ ትገብር ኵሎ አህጉረ እለ ጥቀ ርኁቃን እምኔከ ዘኢኮኑ እምአህጉሪሆሙ ለእሉ አሕዛብ ዘይሁበከ እግዚአብሔር አምላክከ ምድሮሙ ከመ ትትዋረስ። ፲፮ ወኢታሕዩ ኵሎ ዘነፍስ አላ መርገመ ትረግምምሙ ለኬጢዎን ወለአሞሬዎን ወለከናኔዎን ወለፌርዜዎን ወለኤዌን ወለኢያቡሴዎን ወለጌር ጌሴዎን በከመ አዘዘከ እግዚአብሔር አምላክከ። ፲፯ ከመ ኢይምሀሩከ ገቢረ ኵሉ ርኵሶሙ ወኵሎ ዘይገብሩ ለአማልክቲሆሙ ወትጌግዩ ቅድመ እግዚአብሔር አምላክክሙ። ፲፰ ወለእመ ነበርከ ውስተ ሀገር ብዙኅ መዋዕለ ከመ ትትቃተላ ወከመ ትንሥኣ ኢትግዝም ኦማ ወኢታውርድ ሐጺነ ላዕሌሁ አላ እምኔሁ ብላዕ ቦኑ ሰብእ ውእቱ ኦመ ገዳም ከመ ይምጻእ ቅድሜከ ወይባእ ውስተ ቅጽርከ። ፲፱ ወባሕቱ ዕፀ ዘተአምር ከመ ኢይፈሪ ኪያሁ ትገዝም ወትመትር ወትነድቅ ሐፁረ ላዕለ ይእቲ ሀገር እንተ ትገብር ፀብአ ምስሌከ እስከ ታስተጋብኣ። 
				ምዕራፍ ፳፩።
፩ ወለእመ ተረክበ ቅቱል ውዱቀ ውስተ ገዳም በውስተ ምድር ዘይሁበከ እግዚአብሔር አምላክከ ትትዋረሳ፥ ወኢያእመሩ ቀታሊሁ፤ ወይጽኡ ሊቃናቲክሙ ወመኳንንቲክሙ ወይሜጥኑ አህጉረ ዘዐውዱ ለውእቱ ቅቱል። ፪ ወሀገር እንተ ቅርብት ይእቲ መንገሌ ለውእቱ ቅቱል አእሩጊሃ ለይእቲ ሀገር ያመጽኡ እጐልተ እምአልሕምት እንተ ኢተቀንየት ወእንተ ኢሰሐበት አርዑተ። ፫ ወያወርድዋ አእሩጊሃ ለይእቲ ሀገር ለይእቲ እጐልት ውስተ ቈላ መብእስ ዘኢተሐርሰ ወዘኢተዘርአ ውስቴቱ ወይመትሩ ሥረዊሃ ለይእቲ እጐልት በውስተ ቈላ። ፬ ወይመጽኡ ካህናት ወሌዋውያን እስመ ኪያሆሙ ኀረየ እግዚአብሐኢር ይቁሙ ቅድሜሁ ወይባርኩ በስመ ዚኣሁ፥ ወበቃለ ዚኣሆሙ ይቀውም ኵሉ ተስናን ወኵሉ ዘይትኀደግ። ፭ ወኵሉ አእሩጊሃ ለይእቲ ሀገር እንተ ቅርብት መንገሌሁ ለውእቱ ቅቱል ይትሐፀቡ እደዊሆሙ ላዕለ ርእሳ ለይእቲ እጐልት ዘመተሩ ሥረዊሃ በውስተ ቈላ። ፮ ወይነብቡ ወይብሉ ኢከዐዋ እደዊነ ደሞ ለዝንቱ ወአዕይንቲነ ኢርእያ። ፯ ወሥረይ ለሕዝብ እስራኤል እግዚኦ ዘቤዘውካሆሙ እምድረ ግብጽ ከመ ኢይኩን ጌጋየ ነፍስ ላዐለ ሕዝብከ እስራኤል ወይሠሪ ሎሙ በእንተ ውእቱ ነፍስ። ፰ ወአንተሰ አሰስል ጌጋየ ነፍስ እምላዕሌከ ወትከውን ሠናይት ላዕሌከ ለእመ ገበርከ ዘሠናይ ወዘአዳም ቅድመ እግዚአብሔር አምላክከ። ፱ ወለእመኒ ወፃእከ ፀብአ ላዕለ ፀርከ ወአግብኦሙ እግዚአብሐኢር አምላክከ ውስተ እዴከ ወፄወውከ ፄዋሆሙ። ፲ ወርኢከ በውስተ ፄዋ ብእሲተ እንተ ሠናይ ርእየታ ወፈተውካሃ ወነሣእካሃ ለከ ትኩንከ ብእሲተ። ፲፩ ወታበውኣ ውስተ ጽርሐ ቤትከ ወትላጽያ ርእሳ ወትፀፍራ ወታሴስል አልባሲሃ ዘቦቱ ተፄወወት፥ ወታነብራ ውስተ ቤትከ ወትበኪ ለአቡሃ ወለእማ ሠላሳ መዋዕለ። ፲፪ ወእምድኅረ ዝንቱ ትበውእ ኅቤሃ ወትነብር ምስሌሃ ወትከውነከ ብእሲተ። ፲፫ ወእምዝ ለእመ ኢፈቀድካሃ ትፌንዋ አግዓዚተ ወሠይጠሰ ኢትሠይጣ በወርቅ ወኢትክሐዳ ከመ አውሰብካሃ። ፲፬ ወለእመኒ አውሰበ ብእሲ ክልኤ አንስተ ለአሐቲ ይጸልኣ ወለአሐቲ ያፈቅራ ወወለደት ሎቱ ወልደ በኵሮ እንተ ይጸልኣ። ፲፭ አመ ያስተዋርሶሙ ንዋዮ ለደቂቁ ኢይክል አዕብዮቶ ለወልዳ ለእንተ ያፈቅራ፥ ወተዐውሮቶ ለወልዳ ለእንተ ይጸልኣ። ፲፮ ወይሁቦ ምክዕቢተ እምኵሉ ዘተረክበ ሎቱ እስመ ውእቱ ቀዳሜ ውሉዱ ወሎቱ ይሬሲ ዘበኵሩ። ፲፯ ወለእመቦ ዘቦቱ ወልድ ከሓዲ ወዝኁር ወኢይትኤዝዝ ለቃለ አቡሁ ወለቃለ እሙምም ወይጌሥፅዎ ወኢይሰምዖሙ ይሰድዎ ኅበ ሊቃናተ ሀገሩ ወውስተ አንቀጸ ብሔሩ። ፲፰ ወይበልዎሙ ለሰብአ ሀገሮሙ ዝንቱ ወልድነ ይክሕደነ ወያዐቢ ርእሶ ወኢይሰምዕ ቃለነ ወይሤግር ወይሰክር። ፲፱ ወይውግርዎ በእብን ሰብአ ሀገሩ ወይቅትልዎ ወታሴስሉ እኩየ እምኔክሙ ወኵሉ እስራኤል ሰሚዖ ይፍራህ። ፳ ወለእመቦ ብእሲ ዘአበሰ ወበጽሐ ጌጋዩ ለኵነኔ ሞት ትሰቅልዎ ዲበ ዕፅ ወትቀትልዎ። ፳፩ ወኢይቢት ሥጋሁ ዴብ ዕፅ አላ ቀቢረ ቅብርዎ በይእቲ ዕለት እስመ ርጉም ውእቱ በኅበ እግዚአብሔር ዘስቁል ዲበ ዕፅ ወኢታርኵስዋ ለምድር ዘይሁበክሙ እግዚአብሔር አምላክክሙ ርስተ።
				ምዕራፍ ፳፪።
፩ ወለእመ ርኢከ ላሕመ ቢጽከ አው በግዖ ኅበ ተገድፈ በፍኖት ኢትትዐወር አግብእ ሎቱ ለካልእከ ወአ ወፍዮ። ፪ ወለእመኒ ኢኮነ ቅሩበ ኅቤከ ካልእከ ወለእመኒ ዘኢተአምሮ ታስተጋብእ ወታአቱ ቤተከ ወታነብር ኅቤከ እስከ አመ የኀሥሥ ካልእከ ወታገብእ ሎቱ። ፫ እመኒ አድጉ አው ላሕሙ ከመዝ ትገብር ወእመኒ ልብሱ ከማሁ ትገብር በእንተ ኵሉ ዘገደፈ ካልእከ ወዘተገድፈ እምኅቤሁ ወረከብካሁ ኢትክል ተዐውሮቶ። ፬ ወለእመ ርኢከ አድገ ቢስከ፥ አው ላሕሞ እንዘ ውዱቅ ውስተ ፍኖት ኢትትዐውሮሙ ታነሥእ ወታስተላዕል ምስሌሁ። ፭ ወኢትትረሰይ ብእሲ ልብሰ ብእሲት፥ እስመ ርኩስ ውእቱ በኅበ እግዚአብሔር አምላክከ ኵሉ ዘይገብሮ ለዝንቱ። ፮ ወለእመ ረከብከ እጓለ ዖፍ ቅድመ ገጽከ በውስተ ፍኖት ወእመኒ በውስተ ኵሉ ዕፀው፥ አው በውስተ ኵሉ ምድር ወእመኒ አፍርኅተ ዘኢይሠርር ወእመኒ አንቆቅሖ ኢትንሣእ እመ ምስለ እጐሊሃ። ፯ ዳዕሙ ታሰርራ ወታግዕዛ ለእም ወአፍኅርቲሃ ትነሥእ ለከ ከመ ትኩን ሠናይት ላዕሌከ ወይብዛኅ መዋዕሊከ። ፰ ወለእመ ነደቀ ቤተ ሐዲስ ትገብር ተድባበ ለናሕስከ ወኢትገብር ቀትለ በውስተ ቤትከ ከመ ኢይደቅ እመቦ ዘይወድቅ አምኔሁ። ፱ ወኢይትትክል እምኵሉ ኅብር ዐፀደ ወይንከ ከመ ኢትቅስም ፍሬሁ ወእርአከኒ ዘትዘርእ ምስለ ፍሬ ወይንከ። ፲ ወኢትሕርስ በአድግ ወበላሕም ኅቡረ ወኢትልበስ ልብሰ ዘተአንመ በፀምር ወበአጌ። ፲፩ ወትገብር ለከ ዘፈረ ፍቱለ ላዕለ አርባዕቱ መአዝነ አልባሲከ ዘትለብስ። ፲፪ ወለእመ ጸልኣ ብእሲ ለብእሲቱ ዘአውሰባ እምድኅረ ነበረ ምስሌሃ ወአምጽኣ ላቲ እንገረ ምክንያት፥ ወአውፅኣ ላቲ ስመ እኩየ ወይቤ ነሣእክዎ ለዛቲ ብእሲት ወሶበ ቦእኩ ኅቤሃ ኢረከብኩ ድንግልናሃ፥ ይነሥኡ አቡሃ ወእማ ልብሰ ድንግልናሃ ለወለቶሙ ወይሰዱ ኅበ ሊቃናት ኅበ አንቀጽ። ፲፫ ወይበሎሙ አቡሃ ለይእቲ ወለት ለሊቃናት ለዛቲ ወለትየ ወሀብክዎ ለዝንቱ ብእሲ ትኩኖ ብእሲተ፥ ወሶበ ጸልኣ ይእዜ አምጽኣ ላቲ እንገረ ምክንያት ወይቤ ኢረከብኩ ድንግልናሃ ለወለትከ። ፲፬ ወናሁ ዝንቱ ውእቱ ልብሰ ድንግልናሃ ለወለትየ ወይሰፍሕዎ ለውእቱ ልብስ ቅድመ ሊቃናት ዘይእቲ ሀገር። ፲፭ ወይእኅዝዎ ለውእቱ ብእሲ ሊቃናተ ይእቲ ሀገር ወይጌሥፅዎ ወይነሥእዎ ምእተ ሰቅለ ወይሁብዎ ለአቡሃ ለይእቲ ወለት። ፲፮ እስመ አውፅአ እስመ እኩየ ላዕለ ድንግለ እስራኤል ወትከውኖ ሎቱ ብእሲተ ወኢይከውኖ ኅዶጎታ መጠነ ሕያው ውእቱ። ፲፯ ወለእመሰ አሙነ ኮነ ዝንቱ ነገር ወኢተረክበ ድንግልናሃ ለይእቲ ወለት ያውጽእዋ ኅበ ኆኅተ ቤተ አቡሃ ወይውግርዋ ለአእባን ሰብአ ይእቲ ሀገር ወይቅትልዋ። ፲፰ እስመ ገብረት ዕበደ በውስተ ደቂቀ እስራኤል ወአዘመወት ቤተ አቡሃ ወአጽአለት፥ ወታሴስሉ እኩየ እምውስቴትክሙ። ፲፱ ወለእመቦ ዘተረክበ ብእሲ እንዘ ይሰክብ ምስለ ብእሲተ ይቅትልዎሙ ለክልኤሆሙ ለውእቱኒ ብእሲ ዘሰከበ ምስሌሃ ወለይእቲኒ ብእሲት ወታሴስሉ እኩየ እምእስራኤል። ፳ ወለእመቦ ወለት ድንግል እንተ ፍኅርት ይእቲ ለብእሲ ወረከባ ካልእ ብእሲ በውስተ ሀገር ወሰከበ ምስሌሃ ለክልኤሆሙ አውፅእዎሙ ኅበ አንቀጻ ለይእቲ ሀገር ወይውግርዎሙ በአእባን። ፳፩ ወይቅትልዎሙ ለወለትኒ እስመ ኢጸርኅት በውስተ ሀገር ወለውእቱኒ ብእሲ እስመ አኅሠራ ለብእሲት ካልኡ ወአሰስሉ እኩየ እምውስቴትክሙ። ፳፪ ወለእመሰ በገዳም ረከባ ብእሲ ለወለት እንተ ፍኅርት ይእቲ ወተኀየላ ወሰከበ ምስሌሃ ቅትልዎ ለዝክቱ ዘሰበከ ምስሌሃ ለባሕቲቱ። ፳፫ ወለወለትሰ አልቦ ዘትሬስይዋ እስመ አልባቲ ጌጋይ በዘትመውት ይእቲ ወለት ከመ ሶበ ይትነሣእ ብእሲ ላዕለ ካልኡ ወይቀትሎ ከማሁ ውእቱ ዝንቱ ነገር። ፳፬ እስመ በገዳም ረከባ ወጸርሐት ይእቲ ወለት እንተ ፍኅርት ይእቲ ወአልቦ ዘይረድኣ። ፳፭ ወለእመቦ ዘረከበ ወለተ ድንግለ እንተ ኢኮነት ፍርኅተ ወተኀየላ ወሰከበ ምስሌሃ ወረከብዎ ይሁቦ ለአቡሃ ውእቱ ኅምሳ ዲድርክመ ብሩር ወትከውኖ ሎቱ ብእሲቶ ወኢይከውኖ ይኅድጋ መጠነ ሕያው ውእቱ እስመ አኅሠራ። ፳፮ ወኢይንሣእ ብእሲ ብእሲተ አቡሁ ወኢይክሥት ኀፍረተ አቡሁ። 
				ምዕራፍ ፳፫።
፩ ወኢይባእ ዘቦቱ ነውር ወዘምቱር ውስተ ቤተ እግዚአብሔር ከመ ኢያዘሙ ቤተ እግዚአብሔር። ፪ ወኢይባእ አሞናዊ ወሞአባዊ ውስተ ቤተ እግዚአብሔር እስከ ሣልስ ወራብዕ ትውልድ ወእስከ ዐሥር ኢይባእ ቤተ እግዚአብሔር ወእስከ ለዓለም። ፫ እስመ ኢተቀበሉክሙ በእልክ ወበማይ ውስተ ፍኖት አመ ወፃእክሙ እምግብጽ። ፬ ወእስመ ተዓሰብዎ ለበለዓም ወልደ ቤዖር ከመ ይርግምክሙ ወኢፈቀደ እግዚአብሔር ከመ ይስምዖ ለበለዓም ወሜጣ እግዚአብሔር ለመርገሙ ውስተ በረከት እስመ አፍቀረከ እግዚአብሔር አምላክከ። ፭ ወኢትትናገሮሙ ሰላመ በዘይደልዎሙ በኵሉ መዋዕሊከ ለዓለም። ፮ ወኢታስቆርሮ ለኤዶማዊ እስመ እኁከ ውእቱ፥ ወኢታስቆርሮ ለግብሳዊ ፈላሴ ኮንከ በውስተ ምድሮሙ። ፯ ወደቂቅ ለእመ ተወልዱ ሎሙ በሣልስ ትውልድ ይባኡ ቤተ እግዚአብሔር። ፰ ወለእመ ወፃእከ ትፃባእ ምስለ ፀርከ ተዓቀብ እምኵሉ ቃል እኩይ። ፱ ወለእመቦ እምውስቴትክሙ ብእሲ ዘኢኮነ ንጹሐ እምነ ስዕበቱ ዘሌሊት ይፃእ አፍኣ እምትእይንት ወኢይባእ ውስተ ትእይንት። ፲ ወፍና ሠክ ተሐፂቦ ሥጋሁ በማይ ዐሪቦ ፀሐይ ይባእ ውስተ ትእይንት። ፲፩ ወአሐደ መካነ ረሲ ለከ አፍኣ እምትእይንት ኅበ ትወፅእ ህየ። ፲፪ ወዕፀ ንሣእ ለከ ውስተ ቅናትከ ወሶበ ነእብርከ ቀሠፋየ ትከሪ ወትነሥእ ወትደፍን ኀፍረተከ። ፲፫ እስመ እግዚአብሔር አምላክከ ያንሶሱ ውስተ ትእይንትከ ከመ ያድኅንከ ወያግብኦሙ ለፀርከ ውስተ እዴከ በቅድመ ገጽከ ወትኩን ቅድስተ ተዐይኒከ ከመ ኢያስተርኢ ውስቴትከ ዘኮነ ኅፍረት ወይትመየጥ እምኔከ ወየኀድገከ። ፲፬ ወኢታግብኦ ለገብር ኅበ እግዚኡ እምድኅረ ተሠይጠ ኅቤከ ይንበር ምስሌከ ኅበ አደሞ ወኢትሣቅዮ። ፲፭ ወኢትኩን ዘማ እምአዋልደ እስራኤል ወኢይኩን ዘማዊ እምደቂቀ እስራኤል። ፲፮ ወአልቦ ዘያገብእ ጸባሕተ እምእስራኤል ወኢታብእ ደነሰ ዘማ ወኢቤዛ ከልብ ውስተ ቤተ እግዚአብሔር አምላክከ በበይነ ኵሉ ብፅዐት። ፲፯ እስመ ርኩሳን እሙንቱ በኅበ እግዚአብሔር አምላክከ ክልኤሆሙ፤ ፲፰ ወኢትትረደይ እምቢጽከ ኢርዴ ወርቅ ወኢርዴ እክል ወኢርዴ ኵሉ ዘኮእን ትካዙ ለቢጽከ ለእመ ተለቅሐከ ቢጽከ። ፲፱ ወእምነኪር ትትረደይ ወእምቢጽከሰ ኢትትረደይ ከመ ይባርከ እግዚአብሔር አምላክከ በኵሉ ግብርከ ላዕለ ምድር ትበውእ ውስቴታ ከመ ትትዋረሳ። ፳ ወለእመ በፃእከ ብፅዐተ ለእግዚአብሔር ኢታጐንዲ ገቢሮት እስመ ተኀሥሥ ይትኀሠሠከ እግዚአብሔር አምላክከ ወይከውን ኀጢአተ ላዕሌከ። ፳፩ ወለእመሰ ኢፈቀድከ ትብፃዕ አልብከ ኀጢአት ዳእሙ እምከመ ወፅአ እምከናፍሪከ ተዓቀብ ወግበር በከመ በፃዕከ ተሀብ ለእግዚአብሔር ዘከእም መበብከ በአፉከ ከማሁ ግብር። ፳፪ ወለእመ ቦእከ ውስተ ገራህተ ካልእከ መሐው ሰዊተ በእዴከ ወማዕፀደ ኢታብእ ውስተ ገራህተ ካልእከ። ፳፫ ወለእመ ቦእከ ውስተ ዐፀደ ወይኑ ለካልከ ብላዕ አስካለ እስከ ትጸግብ ነፍስከ ወውስተ ሙዳይ ባሕቱ ኢትደይ።
				ምዕራፍ ፳፬።
፩ ወለእመቦ ዘነሥእ ብእሲተ ወነበረ ምስሌሃ ወእምዝ ለእመ ኢረከበት ሞገሰ በኅቤሁ እስመ ረከበ ዘኮነ ኅፍረተ ላዕሌሃ ይጽሐፍ ላቲ መጽሐፈ ኅዳጋቲሃ ወይመጥዋ ውስተ እዴሃ ወያወጽኣ እምነ ቤቱ። ፪ ወሖረት ወአውሰበት ካልአ ብእሲ ደኃራዊ ወጸሐፈ ላቲ መጽሐፈ ኅዳጋቲሃ ወመጠዋ ውስተ እዴሃ ወአውፅኣ እምቤቱ፥ ወለእምኒ ሞተ ውእቱ ብእሲ ደኃራዊ ዘነሥአ ሎቱ ትኩኖ ብእሲተ። ፫ ኢይኩኖ ለዝክቱ ብእሲ ቀዳማዊ ዘአውፅኣ ከመ ይግባእ ላዕሌሃ ወይንሥኣ ሎቱ ትኩኖ ብእሲተ እምድኅረ ረኵሰት እስመ ርኩስ ውእቱ ዝንቱ ነገር በኅበ እግዚአብሔር አምላክከ። ፬ ወኢታርኵሱ ምድረ ዘይሁበክሙ እግዚአብሔር አምላክክሙ ርስተ። ፭ ወለእመቦ ዘነሥአ ብእሲተ ግብተ ኢይፃእ ፀብአ ወአልቦ ምንተኒ ዘያቀትውዎ ድኁን ውእቱ ቤቱ አሐተ ዓመተ ከመ ይትፈሣሕ ምስለ ብእሲቱ እንተ አውሰበ። ፮ ወኢተአኀዝ ማሕረፀ ወኢመድሔ ማሕረፅ እስመ መብዕለ ነፍስ ውእቱ ወኢየአኅዝዎ። ፯ ወለእመቦ ዘተረክበ ብእሲ ዘሰረቀ ነፍሰ እምአኅዊሁ እምደቂቀ እስራኤል ወተዐገሎ ወሤጦ ለይቅትልዎ ለውእቱ ሰራቂ ወታሴስሉ እኩየ እምውስቴትክሙ። ፰ ወዑቅ ርእሰከ በእንተ ትእምርተ ለምጽ ተዓቀብ ጥቀ ከመ ትግበር ኵሎ ሕገ ዘይቤሉከ ካህናት ወሌዋውያን በከመ አዘዝኩከ ተዓቀብ ዘትገብር። ፱ ወተዘከር ኵሎ ዘገብረ እግዚአብሐኢር አምላክከ ላዕለ ማርያ በፍኖት አመ ወፃእክሙ እምግብጽ። ፲ ወለእመቦ ዘይፈድየከ ካልእከ ዕዳ ዘኮነ ኢትባእ ውስተ ቤቱ ከመ ተአኀዝ አኅዘከ ዳዕሙ አፍኣ ትቀውም። ፲፩ ወብእሴ ዕዳከ ዝክቱ ዘይፈድየከ ለሊሁ ያወፅእ አኀዘከ አፍኣ ኅቤከ። ፲፪ ወለእመ ብእሲ ነዳይ ውእቱ ኢታቢት አኅዞ ኅቤከ። ፲፫ ታገብእ ሎቱ አኅዞ ዘእንበለ ይዕርብ ፀሐይ ወይበይት በልብሱ ወትትባረክ ወይከውነከ ምጽዋተ በቅድመ እግዚአብሔር አምላክከ። ፲፬ ወኢተዐምዖ ዐስቦ ለዐሳብ ለነዳይ ዘኅጡእ ውእቱ እምአኅዊ አው እምግዩከራን ዘውስተ ሀገርከ። ፲፭ እንተ ጸብሐት ትሁቦ ዐስቦ ወኢታዕርብ ፀሐይ ላዕሌሁ እስመ ነዳይ ውእቱ ወውእቱ ተስፋሁ ወኢይግዐር ላእሌከ ኅበ እግዚአብሔር ወኢይኩንከ ኅጢአተ። ፲፮ ወኢይመውቱ ወላድያን በበይነ ውሉዶሙ ወኢይመውቱ ውሉድ በበይነ ወላድያኒሆሙ አሐዱ አሐዱ በጌጋዩ ይመውት። ፲፯ ወኢትሚጥ ፍትሐ ግዩር ወዘእጓለ ማውታ ወዘዕቤር። ፲፰ ወተዘከር ከመ ገብር አንተ በምድረ ግብጽ ወቤዘወከ እግዚአብሐኢር አምላክከ እምህየ ወበበይነ ዝንቱ እኤዝዘከ አነ ትግበር ዘንተ ነገረ። ፲፱ ወለእመ ዐፀድከ እክለ ገራህትከ ወረሳዕከ አሐተ ክልስስተ ውስተ ገራህትከ ኢትግባእ ከመ ትንሣእ፥ ለግዩር ወለእጓለ ማውታ ወለእቤር ይኩን ከመ ይባርከ እግዚአብሐኢር አምላክከ በኵሉ ተግባረ እደዊከ። ፳ ወለእመኒ ቀሠምከ ዐፀደ ወይንከ ኢትድግም ተመይጦ ድኅሬከ ከመ ታስተናጽሕ ቀሢመ ለግዩር ወለእጓለ ማውታ ወለእቤት ይኩን። ፳፩ ወለእመኒ ቀሠምከ ዘይተከ ኢትድግም ተመይጦ ድኅሬከ ከመ ታስተናጽሕ ቀሢመ፥ ለግዩር ወለእጓለ ማውታ ወለዕቤር ይኩን። ፳፪ ወተዘከር ከመ ግዩር አንተ በምድረ ግብጽ ወቤዘወከ እግዚአብሔር አምላክከ እምህየ። ፳፫ ወበበይነ ዝንቱ እኤዝዘከ አነ ትግበር ዘንተ ነገረ።
				ምዕራፍ ፳፭።
፩ ወለእመ ኮነ ተስናን በማእከለ ሰብእ ወመጽኡ ውስተ ዐውድ ወተሳነኑ ወአርትዑ ለዘይረትዕ ወአልዕልዉ ለዘይጸወግ፥ ወለእመ ኮነ ለተቀሥፎ ያንብርዎ ቅድመ ዐውድ ለዝኩ ዘይጸወግ ወይቅሥፍዎ በቅድሜሆሙ በአምጣነ አበሳሁ። ፪ አርባዓ ይቅሥፍዎ በኁልቍ ወኢያብዝኁ እምኔሁ ወለእመ አብዝኁ ቀሢፎቶ እምዝንቱ አስተኀፈርከ አኅዊከ በቅድሜከ። ፫ ወኢትፍፅሞ አፉሁ ለላሕም ሶበ ታከይድ እክለ። ፬ ወለእመቦ አኅው እለ ይነብሩ ኅቡረ ብእሲ ምስለ እኁሁ ወሞተ አሐዱ እምኔሆሙ ወአልቦ ውሉድ ኢታውስብ ብእሲቱ ነኪረ ብእሴ እኁሁ ለምታ ለያውስባ ወውእቱ ለይባእ ኅቤሃ ወሎቱ ትኩኖ ብእሲቶ ወይንበር ምስሌሃ። ፭ ወሕፃን ዘተወልደ ይኩን ለዘሞተ ወይሰመይ በስሙ ወኢይደምሰስ ስሙ እምእስራኤል። ፮ ወለእመ ኢፈቀደ ውእቱ ብእሲ ያውስባ ለብእሲተ እኁሁ ወተዐርግ ይእቲ ብእሲት ኅበ ሊቃናት ወኅበ አንቀጽ ወትብል ኢይፈቅድ እኁሁ ለምትየ ያቅም ስመ እኁሁ ውስተ እስራኤል። ፯ ይጸውዕዎ ሊቃናተ ሀገር ወይበልዎ ኢትፈቅድኑ ታቅም ዘርአ ለእኁከ ውስተ እስራኤል ወይበል ቀቂሞ ኢይፈቅድ አውስባ። ፰ ወትቅረብ ይእቲ ብእሲት ኅቤሁ ቅድመ ሊቃናተ ይእቲ ሀገር ወትፍታሕ ሣእኖ ዘአሐቲ እግሩ ወትትፋእ ውስተ ገጹ ወትበል ከመዝ ይግበርዎ ለብእሲ ዘኢይፈቅድ ይሕንጽ ቤተ እኁሁ። ፱ ወይሰመይ ስሙ በውስተ እስራኤል ቤተ ፍቱሐ አሣእን። ፲ ወለእመ ተባአሱ ክልኤቱ እድው ኅቡረ ብእሲ ምስለ ካልኡ ወመጽአት ብእሲቱ ለአሐዱ እምኔሆሙ ከመ ታኅድጎ ለምታ እምእደ ዘባጢሁ ወአልዐለት እዴሃ ወአኀዘቶ በክልኤሆን አስክቲሁ ለይምትሩ እዴሃ ወኢትምሐካ ዐይንከ። ፲፩ ወኢታንብር ለከ መዳልወ ንኡሰ ወዐቢየ ወኢትግበር ለከ በውስተ ቤትከ መስፈርተ ንኡስ ወመስፈርተ ዐቢየ። ፲፪ መዳልውከኒ ርቱዐ ወጽዱቀ ይኩንከ ከመ ታብዝኅ መዋዕለ በምድር ዘይሁበከ እግዚአብሔር አምላክከ ርስተ። ፲፫ እስመ ርኩስ ውእቱ በኀበ እግዚአብሔር አምላክከ ኵሉ ዘይገብሮ ለዝንቱ ወኵሉ ዘይገብር ዐመፃ። ፲፬ ወተዘከር ኵሎ ዘገርበ ላዕሌከ አማሌው በፍኖት አመ ወፃእከ እምድረ ግብጽ ዘከመ ተቃወመከ በፍኖት ወአምተረከ ጋዕዘከ እለ ይጻምዉ በድኅሬከ። ፲፭ ወአንተሰ ርኅብከ ወደከምከ ወኢፈራህኮ ለእግዚአብሔር አምላክከ። ፲፮ ወአመ ያዐርፈከ እግዚአብሔር አምላክከ እምኵሉ ፀርከ ዘዐውድከ ውስተ ምድር ዘይሁበከ እግዚአብሒር አምላክከ ትትዋረሳ ርስተ ትደምስሶ ለአምሌቅ እምታሕተ ሰማይ ወኢትርስዖ።
				ምዕራፍ ፳፮።
፩ ወለእመ ቦእከ ውስተ ምድር ዘይሁበከ እግዚአብሔር አምላክከ ትትዋረሳ ርስተ ወነበርከ ውስቴታ ትነሥእ እምፍሬ ምድር ዘወሀበከ እግዚአብሐኢር አምላክከ። ፪ ወትወዲ ውስተ ቀርጠሎን ወተሐውር ውስተ መካን ዘኀረየ እግዚአብሔር አምላክከ ከመ ይሰመይ ስሙ በህየ። ፫ ወትበውእ ኅበ ካህን ዘሀለወ በውእቱ መዋዕል ወትብሎ አየድዕ ዮም ቅድመ እግዚአብሔር አምላኪየ እስመ በጻሕኩ ውስተምድር ዘመሐለ እግዚአብሔር ለአበዊነ ከመ የሀበነ፡ ፬ ወይነሥኦ ካህን ለውእቱ ሙዳየ ቀርጠሎን እምውስተ እደዊከ ወያነብሮ ቅድመ ምሥዋዑ ለእጊዛብሔር አምላክከ። ፭ ወትብል ቅድመ እግዚአብሔር አምላክከ አበውየ ወፅኡ እምድረ ሶርያ ወወረዱ ውስተ ግብጽ ወነበሩ ህየ እንዘ ውሑዳን እሙንቱ በኁላቌሆሙ ወኮኑ በህየ ሕዝበ ዐቢየ ወመልኡ ወዐብዩ ብዙኅ። ፮ ወሣቀዩነ ግብጽ ወአሕመሙነ ወአገበሩነ ዕፁበ ግብረ። ፯ ወጸራሕነ ኅበ እግዚአብሔር አምላከ አበዊነ ወሰምዐ እግዚአብሔር ቃለነ ወርእየ ሕማመነ ወሥራሐነ ወሥቃየነ። ፰ው ወአውፅአነ ለሊሁ እምድረ ግብጽ በእደ ጽንዕት ወበመዝራዕት ልዑል በዐቢይ ግርማ ወበዐቢይ ተአምር ወመድምም። ፱ ወአብአነ ውስተ ዝንቱ መካን ወወሀበናሃ ለዛቲ ድምር እንተ ትውሕዝ ሐሊበ ወመዓረ። ፲ ወይእዜኒ ናሁ አምጻእኩ ቀዳሜ እክለ ምድርየ ዘወሀበኒ እግዚአብሔር ምድረ እንተ ትውሕዝ ሐሊበ ወመዓረ ወትሰግድ ቅድመ እግዚአብሔር አምላክከ። ፲፩ ወትትፌሣሕ በኵሉ በረከት ዘወሀበከ እግዚአብሔር አምላክከ አንተ ወቤትከ ወሌዋዊኒ ወግዩርኒ ዘኅቤከ። ፲፪ ወእምከመ ፈጸምከ ዐሥሮተ ኵሉ ዐሥራት ዘእክለ ኵሉ ምድርከ በሣልስ ዓም ወእምዝ ዘአመ ዳግም ትዔሥር ክልኤተ ዓሥራተ ወትሁቦ ለሌዋዊ ወለግዩርኒ ወለእጓለ ማውታ ወለእቤር ይብልዕዎ በሀገርከ ወይጽገቡ። ፲፫ ወትብል በቅድመ እግዚአብሔር አምላክከ አንጻሕኩ ዘእቄድስ ለከ እምነ ቤትየ ወወሀብክዎ ለሌዋዊ ወለግዩር ወለጓለ ማውታ ወለእቤር በከመ ኵሉ ትእዛዝከ ዘአዘዝከኒ ኢተዐደድውኩ ትእዛዘከ ወኢረሳዕኩ። ፲፬ ወበሕማምየኒ ኢበላዕኩ እምኔሁ ወኢሦዕኩ መሥዋዕተ ኃጢአት እምኔሁ ለርኵስየ ወሰማዕኩ ቃለ እግዚአብሔር አምላኪየ ወሰማዕኩ ኵሎዝ ኣዘዝከኒ። ፲፭ ወነጽር እምቤተ መቅደስከ እምሰማይ ወባርክ ሕዝበከ እስራኤል ወምድረኒ እንተ ወሀብከ ዘከመ መሐልከ ለአበዊነ ከመ ተሀብነ ምድረ እንተ ትውሕዝ ሐሊበ ወመዓረ። ፲፮ ወበዛቲ ዕለት እግዚአብሔር አምላክከ አዘዘከ ከመ ትግበር ኵሎ ዘንተ ኵነኔሁ ወትዕቀብ ፍትሖ ወኵነኔሁ ወትስማዕ ቃሎ። ፲፰ እስመ እግዚአብሔር ኀረየከ ዮም ከመ ትኩኖ ሕዝበ ለርእሱ በከመ ይቤለከ ከመ ትዕቀብ ኵሎ ትእዛዞ ወትኩን መልዕልተ ኵሉ አሕዛብ። ፲፱ ወገብረ ለከ ስመ ዐቢየ ወምክሐ ወክብረ ከመ ትኩን ሕዝበ ቅዱሰ ለእግዚአብሔር አምላክከ በከመ ይቤ ለከ።
					ምዕራፍ ፳፯።
፩ ወአዘዞሙ ሙሴ ለአእሩገ እስራኤል ወይቤሎሙ ዑቁ ከመ ትግበሩ ኵሎ ዘንተ ትእዛዘ ዘአነ እኤዝዘክሙ ዮም። ፪ ወአመ ተዐድውዎ ለዮርዳኖስ ውስተ ምድር ዘይሁበክሙ እግዚአብሔር አምላክክሙ ታቀውሙ ለክሙ አእባነ ዐበይተ ወትመርግዎን መሬተ ፀዐዳ። ፫ ወትጽሕፉ ውስተ ውእቶን አእባን ኵሎ ነገሮ ለዝንቱ ሕግ ዐዲወክሙ ዮርዳኖስ ሶበ ቦእክሙ ውስተ ይእቲ ምድር ዘይሁበክሙ እግዚአብሐኢር አምላኮሙ ለአበዊክሙ በከመ መሐለ ሎሙ ከመ የሀብክሙ ምድረ እንተ ትውሕዝ ሐሊበ ወመዓረ በከመ ይቤለክሙ እግዚአብሐኢር አምላኮሙ ለአበዊክሙ። ፬ ወሶበ ዐደውክሙ ዮርዳኖስ ታቀውምዎን ውስተ ደብረ ጌባል ለውእቶን አእባን እለ አነ እኤዝዘክሙ ዮም በእንቲአሆን ወትመርግዎን መሬተ ፀዐዳ። ፭ ወትነድቅ በህየ ምሥዋዐ ለእግዚአብሔር አምላኪከ በእብን ዘኢገሠሦን ሐፂን እለ ኢኮና ውቁራተ ወቦቶን ትነድቅ ምሥዋዐ ለእግዚአብሔር አምላክከ። ፮ ወትሠውዕ ላዕሌሆን መሥዋዕተ መድኅኒት ብላዕ ወጽገብ በህየ ወተፈሣሕ በቅድመ እግዚአብሔር አምላክከ፤ ፯ ወጸሐፍ ውስተ ውእቶን አእባን ዘንተ ኵሎ ሕገ ጥዩቀ ጥቀ። ፰ ወይቤሎሙ ሙሴ ለካህናት ወለሌዋውያን ወለኵሉ ሕዝበ እስራኤል አርምምው እስማዕ እስራኤል በዛቲ ዕለት ኮንከ ሕዝቦ ለእግዚአብሒር አምላክከ። ፱ ወሰማዕ ቃሎ ወግበር ኵሎ ትእዛዞ ወኵነኔሁ ዘአነ እኤዝዘከ ዮም። ፲ ወአዘዞሙ ሙሴ ለሕዝብ በይእቲ ዕለት ወይቤሎሙ እሉ እሙንቱ እለ ይቀውሙ ወይባርክዎ ለሕዝብ በደብረ ጋሪዛን ዐዲወክሙ ዮርዳኖስ ስምዖ፥ ወሌዊ፥ ወይሁድ፥ ወይሳኮር፥ ወዮሴፍ፥ ወብንያም። ፲፩ ወእሉ እሙንቱ እለ ይቀውሙ እልረጊም በደርበ ጌባል ሮቤል፥ ወጋድ፥ ወአሴር፥ ወዛብሎን ወዳን፥ ወንፍታሌም። ፲፪ ወያወሥኡ ለሊሆሙ ሌዋውያን ወይብልዎሙ ለኵሉ እስራኤል በዐቢይ ቃል። ፲፫ ርጉመ ለይኩን ብእሲ ዘይገብር ግልፎ ወስብኮ ዘርኩስ በኅህበ እግዚአብሐኢር ግብረ ኬንያ ወዘይሠይም ወየ ኅብእ ወያወሥኡ፥ ኵሉ ሕዝብ ወይብሉ አሜን ወአሜን። ፲፬ ርጉመ ለይኩን ዘያስተአኪ አባሁ ወእሞ ወይብሉ ኵሉ ሕዝብ አሜን ወአሜን። ፲፭ ርጉመ ለይኩን፥ ዘይሰርቅ ደወለ ቢጹ፥ው እይብሉ ኵሉ ዥሕብ አሜን ወአሜን። ፲፮ ርጉመ ለይኩን ዘያስሕቶ ፍኖተ ለዕውር፥ ወይብሉ ኵሉ አሜን ወአሜን። ፲፯ ርጉመ ለይኩን ዘይጌምፅ ፍትሐ ግዩር ወዘእጓለ ማውታ ወዘእቤር፥ ወይብሉ ኵሉ ሕዝብ አሜን ወአሜን። ፲፰ ርጉመ ለይኩን ዘይሰክብ ምስለ ብእሲተ አቡሁ እስመ ከሠተ ኀፍረተ አቡሁ ወይብሉ ኵሉ ሕዝብ አሜን ወአሜን። ፲፱ ርጉመ ለይኩን ዘይሰክብ ምስለ ኵሉ እንስሳ ወይብሉ ኵሉ ሕዝብ አሜን ወአሜን። ፳ ርጉመ ለይኩን ዘይሰክብ ምስለ እኅቱ እመኒ እንተ እምአቡሁ ወእመኒ እንተ እምእሙ፥ ወይብሉ ኵሉ ሕዝብ አሜን ወአሜን። ፳፩ ርጉመ ለይኩን ዘይሰክብ ምስለ እመ ብእሲቱ ወይብሉ ኵሉ ሕዝብ አሜን ወአሜን። ፳፪ ርጉመ ለይኩን ዘይዘብጥ ካልኦ በነገረ ጕሕሉት፥ ወይብሉ ኵሉ ሕዝብ አሜን ወአሜን። ፳፫ ርጉመ ለይኩን ዘይነሥእ ሕልያነ ከመ ይቅትል ነፍሰ ወደመ ንጹሐ፥ ወይብሉ ኵሉ ሕዝብ አሜን ወአሜን። ፳፬ ርጉመ ለይኩን ኵሉ ብእሲ ዘኢይቀውም ግበር ቃለ ዘውስተ ዝንቱ ሕግ፥ ወይብሉ ኵሉ ሕዝብ አሜን ወአሜን። 
				ምዕራፍ ፳፰።
፩ ወለእመ ሰሚዐ ሰማዕከ ቃለ እግዚአብሔር አምላክከ ወዐቀብከ ከመ ትግበር ኵሎ ትእዛዞ ዘአነ እኤዝዘከ ዮም ይሬስየከ እግዚአብሒር አምላክከ መልዕልተ ኵሉ አሕዛብ ምድር። ፪ ወይበጽሐከ ዝንቱ ኵሉ በረከት ወይረክበከ ለእመ ሰማዕከ ቃለ እግዚአብሔር አምላክከ። ፫ ብሩከ ትከውን በሐቅል ወቡሩከ ትከውን በሀገር። ፬ ብሩከ ይከውን ፍሬ ከርሥከ፥ ይከውን እክለ ምድርከ ወቡሩከ ይከውን መራዕየ አባግዒከ ወአልሕምቲከ። ፭ ቡሩከ ይከውን መዛግብቲከ ወትራፋቲከ። ፮ ቡሩከ ትከውን በበአትከ ወቡሩከ ትከውን በፀአትከ። ፯ ወያገብኦሙ እግዚአብሔር አምላክከ ውስተ እዴከ ለፀርከ ከመ ይትቀጥቀጡ በታሕተ እገሪከ፥ በአሐቲ ፍኖት ይወፅኡ ይትቀበሉከ ወበሰብዑ ፍናው ይነትዑ እምቅድመ ገጽከ። ፰ ወይፈኑ እግዚአብሔር በረክቶ ውስተ አብያቲከ ወውስተ ኵሉ ዘወደይከ እዴከ በውስተ ምድር ዘወሀበከ እግዚአብሔር አምላክከ። ፱ ወያቀውመከ እግዚአብሔር ሎቱ ሕዝበ ቅዱሰ በከመ መሐለ እግዚአብሐኢር ለአበዊከ፥ ለእመ ሰማዕከ ቃለ እግዚአብሔር አምላክከ ወሆርከ በፍናዊሁ። ፲ ወይሬእዩ ኵሉ አሕዛበ ምድር ከመ ተሰምየ ላዕሌከ ስሙ ለእግዚአብሔር አምላክከ ወይፈርሁከ። ፲፩ ወያስተባዝኅከ እግዚአብሔር አምላክከ ውስተ ሠናይት በውሉደ ከሥርከ ወበእክለ ምድርከ ወያስተዋልዶን ለእንስሳከ በውስተ ምድር ዘመሐለ እግዚአብሔር አምላክከ ለአበዊከ ከመ የሀብከ በከመ መዋዕለ ሰማይ ዲበ ድምር። ፲፪ ወይፈትሕ ለከ እግዚአብሔር መዝገበ ቡሩከ ሰማይ ከመ የሀብከ ዝናመ በመዋዕሊሁ ለምድር ከመ ይባርክ ለከ ኵሎ ተግባረ እደዊከ፥ ወትሌቅሕ አንተ ለብዙኃ አሕዛብ ወአንተሰ ኢትትሌቃሕ፥ ወትኴንኖሙ አንተ ለብዙኃን አሕዛብ ወለከሰ ኢይኴንኑከ። ፲፫ ወይሠይመከ እግዚአብሄር ውስተ ርእሰ ወአኮ ውስተ ዘነብ ወትከውን መልዕልተ ወኢትከውን እምትሕተ፥ ለእመ ሰማዕከ ቃለ እግዚአብሔር አምላክከ ወትእዛዞ ኵሎ ዘአነ እኤዝዘከ ዮም ከመ ትዕቀብ ወትግበር። ፲፬ ወኢትትገኃሥ እምኵሉ ቃል ዘአነ እኤዝዘከ ዮም ኢ ለየማን ወኢለፀጋም ከመ ትሑር ድኅረ አማልክተ ባዕድ ታምልኮሙ። ፲፭ ወለእመሰ ኢሰማዕከ ቃለ እግዚአብሔር አምላክከ ከመ ትዕቀብ ኵሎ ትእዛዞ ዘአነ እኤዝዘከ ዮም ይመጽእ ላዕሌከ ኵሉ ዝንቱ መርገም ወይረክበከ። ፲፮ ወትከውን ርጉመ አንተ በሐቅል ወበሀገር። ፲፯ ወየክውን ርጉመ መዛግብቲከ ወርፋቲከ። ፲፰ ወርጉመ ይከውን ፊረ ከርሥኪ ወእክለ ምድርከ ወመራዕየ አልሕምቲከ ወአባግዒከ ወርጉም አንተ በበአትከ ወበፀአትከ። ፲፱ ወይፌኑ እግዚአብሔር ላዕሌከ ንዴት ወረኀበ ወብድብደ ወይጠፍእ ኵሉ ዘወደይከ እዴከ ውስቴቱ ወይሤርወከ እስከ ይደመስሰከ ፍጡነ በበይነ እከየ ምግባሪከ እስመ ኀደገኒ። ፳ ወያተሉ እግዚአብሔር ሞተ ላዕሌከ እስከከ ያጠፍአከ ፍጡነ እምድር እንተ ውስቴታ ትበውእ ህየ ከመ ትትዋረሳ። ፳፩ ወይቀሥፈከ እግዚአብሔር በደዌ ሲሕ ወበፈጸት ወበአስፈር፥ ወበፍርሃት፥ ወበድንጋፄ፥ ወበዐባር ወበኅጢእ ወይሰድዱከ እስከ ያጠፍኡከ። ፳፪ ወትከውን ሰማይ በመልዕልተ ርእስከ ብርተ ወምድርኒ በታሕቴከ ሐፂነ። ፳፫ ወይሬስዮ እግዚአብሔር ለዝናመ ምድርከ ቆባረ፥ ወመሬት ይወርድ እምሰማይ ላዕሌከ እስከ ይቀጠቅጠከ ወእስከ ያጠፍአከ። ፳፬ ወይገብረከ እግዚአብሔር ከመ ትትቀተል በቅድመ ፀርከ በአሐቲ ፍኖት ትወፅእ ኅቤሆሙ ወበሰብዑ ፍናው ትነትዕ እምቅድመ ገጾሙ ወትከውን ዝርወ ውስተ ኵሉ መንግሥታተ ምድር። ፳፭ ወይከውኑ አብድንቲከ መብልዐ ለአዕዋፈ ሰማይ ወኢትረክብ ዘይቀብረከ። ፳፮ ወይቀሥፈከ እግዚአብሔር በመቅሠፍተ ግብስ በዐበቅ እኩይ ውስተ ነፍስትከ ወበሕከክ ዘአልቦ ፈውስ። ፳፯ ወይቀሥፈከ እግዚአብሔር በድቀት ወበዓዊር ወበድንጋፄ ልብ። ፳፰ ወትገብእ ወታመረስስ መዐልተ ከመ ያመረስስ ዕውር በውስተ ጽልመት ወኢትረክብ ፍኖተ ወትትገፋዕ ወትትበረበር በኵሉ መዋዕሊከ ወኢትረክብ ዘይረድአከ። ፳፱ ወታወስብ ብእሲተ ወየሀይደከሃ ካልእ ብእሲ፥ ወትነድቅ ቤተ ወኢትነብር ውስትቴቱ ወትተክል ወይነ ወኢትቀሥሞ። ፴ ወይጠብሑ ላሕመከ ወኢትበልዕ እምኔሁ ወየሀይዱ አድገከ ወኢያገብኡ ለከ ወይገብኡ አባግዒከ ለአግብርት ወለፀርከ ወኢትረክብ ዘይረድአከ። ፴፩ ወይገብኡ ደቂቅከ ወአዋልዲከ ለካልእ ሕዝብ ወትሬኢ በአዕይንቲከ እንዘ ይኰርዕዎሙ ወአልቦ ዘትክል ገቢረ። ፴፪ ወይበልዕ ሕዝብ ነኪር ወኢተአምር እክለ ምድርከ ወጻማከ፥ ወትከውን ጽዑረ ወሥቁየ በኵሉ መዋዕል። ፴፫ ወትከውን ምሑፀ በምርአየ አዕይንቲከ ወኢትሬኢ። ፴፬ ወይቀሥፈከ እግዚአብሔር በደዌ እኩይ ውስተ ብረኪከው እውስተ አቍያጺከ ወውስተ አዕማደ እገሪከ በዘኢትክል ሐይወ እምሰኰና እግርከ እስከ ርእስከ። ፴፭ ወይወስደከ እግዚአብሔር ኪያከኒ ወመላእክቲከኒ ዘሤምከ ለከ ውስተ ሕዝብ ዓቢይ ዘኢተአምር አንተ ወኢ አበዊከ ወታመልክ በህየ ባዓን አማልክተ ዕፀወ ወአእባነ። ፴፮ ወትከውን በህየ ድንጉፀ ወትከውን አምሳለ ወነገረ ለኵሉ አሕዛብ ዘኅቤሆሙ ይወስድከ እግዚአብሔር። ፴፯ ወታወጽእ ብዙኅ ዘርአ ውስተ ገራህትከ ወታበውእ ውሑደ እስመ አንበጣ በልዖ። ፴፰ ወትተክል ዐፀደ ወይን ወትትጌበሮ ወኢትሰቲ እምወይኑ ወኢትትፌሣሕ ቦቱ እስመ ዕፄ እኩይ በልዖ። ፴፱ ወታጠሪ ዕፀወ ዘይት ውስተ ኵሉ ደወልከ ወኢትትቀባዕ ቅብዐ እምኔሁ እስመ ተነግፈ ፌርሁ። ፵ ወትወልድ ደቂቀ ወአዋልደ ወኢያተፍርዎሙ ለከ እስመ ይነሥእዎሙ ወይፄውውዎሙ። ፵፩ ወለኵሉ እክለ ምድርከ ወለኵሉ ተክለ ዕፀዋቲከ አናኵእ ያጠፍኦ። ፵፪ ወፈላሲ ዘዐለወ ኅቤከ የዐርግ መልዕልቴከ ወአንተሰ ትከውን መትሕቶ። ፵፫ ወውእቱ ይሌቅሐከ ወአንተ ኢትሌቅሖ ውእቱ ይከውንከ ርእሰ ወአንተ ትከውኖ ዘነበ። ፵፬ ወይመጽእ ላዕሌከ ዝንቱ ኵሉ መርገም ወይዴግነከ ወይረክበከ እስከ ያጠፍአከ ወይደመሰስከ እስመ ኢሰማዕከ ቃለ እግዚአብሔር አምላክከ ከመ ትዕቀብ ትእዛዞ ወኵነኔሁ ወኵሎ ዘአዘዘከ። ፵፭ ወይከውን ተአምር ላዕሌከ ወመድምም ላዕለ ዘርእከ እስከ ለዓለም እስመ ኢያምለካሁ ለእግዚአብሔር አምላክከ በትፍሥሕት ወበሠናይ ልብ። ፵፮ ወበዝ ኵሉ ትትቀነይ ለጸላእትከ ዘይፈኑ እግዚአብሔር ላዕሌከ በረኅብ ወበጽምእ ወበዕርቃን ወበኅጢአት ኵሉ ወይወዲ ለከ ጋጋ ዘሐፂን ውስተ ክሳድከ እስከ ያጠፍአከ። ፵፯ ወያመጽእ እግዚአብሔር ላዕሌከ ሕዝበ እምርኁቀ እምአጽናፈ ምድር ከመ ርደተ ንስር ሕዝበ ዘኢትሰምዕ ነገሮሙ። ፵፰ ሕዝብ ግሩመ ግጽ ዘኢያከብር ገጾ ልሂቅ ወኢይምሕር ንኡሰ። ፵፱ ወያጠፍእ እጕለ መራዕይከ ወእክለ ምድርከ እስከ ኢያተርፍ ለከ እክለ ወኢ ወይነ ወኢ ቅብዐ ወኢመራዕየ አልሕምቲከ ወአባግዒከ እስከ ያጠፍአከ። ፶ ወይደመሰስከ እምውስተ ኵሉ አህጉሪከ እስከ ያወድቅ አረፋቲከ ዐበይተ ወአጽዋኒከ ዘቦቶን ትትአመን ዘውስተ ኵሉ በሐውርቲከ ወይሣቅየከ በውስተ ኵሉ አህጉሪከ ዘወሀበከ እግዚአብሔር አምላክከ። ፶፩ ወትገብእ ትባለእ ውሉደ ከርሥከ ሥጋ ደቂቅከ ወአዋልዲከ ዘወሀበከ እግዚአብሔር አምላክከ በምንዳቤከ ወበሥቃይከ ዘሣቀየከ ጸላኢከ በውስተ አህጉሪከ። ፶፪ ርኅጽከሂ ወለምለምከሂ ወትደነፁ ዐይኑ ለእኁሁ ወለብእሲቱ እንተ ውስተ ሕፅኑ ወለዘተርፉ ውሉድ ዘአትረፉ ሎሙ። ፶፫ ይሁብዎሙ ለለአሐዱ እምኔህሙ ሥጋ ውሉዶሙ ይሴሰውዩ እስመ ኢያተርፉ ሎሙ ወኢምንተኒ በሥቃይ ወበምንዳቤ ዘሣቀዩከ ጸላትከ በኵሉ አህጉሪከ። ፶፬ ወእንተ ርኅጽጥኒ ይእቲ እምኔክሙ ወእንተሂ ድክምት ይእቲ ትመኢህሮን ለእገሪሃ ሐዊረ ውስተ ድምር እስመ ርኅጽት ይእቲ ወድክምት ወትደነፅዎ ዐይና ለምታ ዘዲበ ሕፃን ወለወልዳ ወለወለታ። ፶፭ ወለሥጋሃ ዘእምውስተ አባላ ውእቱ ወሕፃና ዘወለደት ትበልዕ ጽሚተ ሶበ ኅጥአት ኵሎ በምንዳቤ ወበሥቃይ ዘይሣቅየከ ጸላኢከ በውስተ አህጉሬከ። ፶፮ ወለእመ ኢሰማዕከ ከመ ትግበር ኵሎ ዘንተ ነገሮ ለዝንቱ ሕግ ዘጽሑፍ ውስተ ዝንቱ መጽሐፍ ከመ ትፍራህ ስመ ክቡረ ወስቡሐ እግዚአብሔር አምላክከ። ፶፯ ወይገብር እግዚአብሔር ነኪረ መቅሠፍተከ፥ ወመቅሠፍተ ዘርእከ ወመቅሠፍተ ዐቢየ ወመድምመ ደዌከ እኩየ ወሕማመ። ፶፰ ወይገብእ ላዕሌከ ኵሉ ደዌሆሙ ለግብጽ እኩይ ዝክቱ ዘኢይፈራህከ እምኔሁ ወኢፈራሀከ እምቅድመ ገጹ ወያተሉ ዲቤከ። ፶፱ ወኵሎ ደዌ ወኵሎ መቅሠፍተ ዘኢኮነ ጽሑፈ ውስተ ዝንቱ መጽሐፈ ሕግ ያመጽእ እግዚአብሔር ላዕሌከ እስከ ያጠፍአከ ወእስከ ትደመሰሱ። ፷ ወትተርፉ ኅዳጣነ በኁልቍ እምድኅረ ኮነ ከመ ከዋክብተ ሰማይ ብዝኅከ እስመ ኢሰማዕከ ቃለ እግዚአብሐኢር አምላክከ። ፷፩ ወበከመ ተፈሥሐ እግዚአብሔር ላዕሌከ ከመ ይግበር ሠናያተ ለከ ወአብዝኅከ ከማሁ ይትፌሣሕ እግዚአብሔር ዲቤከ ከመ ይሥሩከ ወትጠፍእ እምድር እንተ ውስቴታ ትበውኡ ህየ ከመ ትትዋረሳ። ፷፪ ወይዘርወከ እግዚአብሔር አምላክከ ውስተ አሕዛብ እምአጽናፈ ምድር እስከ አጽናፈ ምድር ወትትቀነይ በህየ ለባዕዳን አማልክት፥ ለዕፀው ወለአእባን ዘኢተአምር አንተ ወኢአበዊከ። ፷፫ ወበህየኒ በውስተ ውእቱ አሕዛብ ኢያዐርፈከ ወኢአይበውሐከ ትቁም በእግርከ፥ ወይሁበከ በህየ እግዚአብሔር ልበ ኅዙነ ወአዕይንተ ጥፉአተ እነፍሰ ሙስንተ። ፷፬ ወትከውን ሕይወትከ ስቅልተ ቅድመ አዕይንቲከ ወትደነግፅ ለሊከ መዐልተ ወሌሊተ ወኢትትአመና ለሕይወትከ። ፷፭ ለእመ ጸብሐ ትብል እፎ እንጋ ይመሲ፥ ወለእመ መስየ ትብል እፎ እንጋ ይጸብሕ እምፍርሃተ ልብ ዘትደነግፅ ወእምዘያስተርእየከ ውስተ አዕይንቲከ ወዘትሬኢ። ፷፮ ወያገብአከ እግዚአብሔር ውስተ ግብስ በአሕማር ወእንተ ምድርኒ በእግር ዝንቱ ዘእቤለከ ኢትደግሙ እንከ ርእዮታ ዓዲ፥ ወትከውኑ በህየ አግብርተ ወአእማተ ለፀርክሙ ወአልቦ ዘይምሕረክሙ። 
				ምዕራፍ ፳፱።
፩ ወዝንቱ ውእቱ ነገረ ኪዳን ዘአዘዞ እግዚአብሔር ለሙሴ ከመ ይትካየዶሙ ለደቂቀ እስራኤል በምድረ ሞአብ ዘእንበለ ዝክቱ ኪዳን ዘተካየዶሙ በኮሬብ። ፪ ወጸውዖሙ ሙሴ ለኵሉ ደቂቀ እስራኤል ወይቤሎሙ ለሊክሙ ርኢክሙ ኵሎ ዘገብረ ለክሙ እግዚአብሔር በምድረ ግብጽ ላዕለ ፈርዖን ወላዕለ መገብቱ ወላዕለ ኵሉ ዓበይቱ ወላዕለ ኵሉ ምድሩ። ፫ መቅሠፍተ ዓቢየ ዘርእያ አዕይንቲክሙ ወዝክተ ተአምረ፥ ወመድምመ ዐቢየ ወእደ ጽንዕተ፣ ወመዝራዕተ ልዑለ። ፬ ወወሀበክሙ እግዚአብሔር አምላክክሙ ልበ ከመ ታእምሩ ወዐይነ ከመ ትርአዩ፥ ወዕዝነ ከመ ትስምዑ እስከ ዛቲ ዕለት። ፭ ወወሰደክሙ አርባዐ ዓመተ ውስተ ገዳም አልባሲክሙኒ ኢበልየ ወእሣእኒክሙኒ ኢበልየ እምእገሪክሙ። ፮ እንዘ እክለ ኢትበልዑ ወወይነ ወሜሰ ኢትሰትዩ እስከ በጻሕክሙ ውስተ ዝንቱ መካን ከመ ታእምሩ ከመ ውእቱ እግዚአብሔር አምላክክሙ። ፯ ወወፅአ ሴዎን ንጉሠ አሞሬዎን ወአግ ንጉሠ ባሳን፥ ወተቀበሉክሙ ይትቃተሉክሙ ወቀተልናሆሙ ወነሣእነ ምድሮሙ። ፰ ወወሀብክዎሙ ይእተ ምድረ ለሮቤል ወለጋድ ወለመንፈቀ ነገደ ምናሴ። ፱ ወዕቀቡ ከመ ትግበሩ ኵሎ ነገረ ዝንቱ ኪዳነ ከመ ታእምሩ ኵሎ ዘትገብሩ። ፲ ወናሁ ቆምክሙ አንትሙ ኵልክሙ ቅድመ እግዚአብሔር አምላክክሙ ወዐበይተ ነገድክሙ ወሊቃውንቲክሙ ወመኳንንቲክመ፥ ወጸሐፍቲክሙ ወኵሉ ተባዕተ እስራኤል። ፲፩ ወአንስትያክሙ ወውሉድክሙ ወግዩር ዘሀለወ ማእከለ ትእይንቲክሙ እምሐጣቤ ዕፅክሙ እስከ ሐዋሬ ማይክሙ። ፲፪ ከመ ትስምዑ ኪዳኖ ለእግዚአብሔር አምላክክሙ ወመርገሞኒ ለእግዚአብሔር አምላክክሙ ዘተካየደ ምስሌክሙ ዮም። ፲፫ ከመ ይረሲከ ሕዝበ ሎቱው እውእቱኒ ከመ ይኩንከ አምላክከ፥ በከመ መሐለ ለአበዊከ ለአብርሃም ወለይስሐቅ ወለያዕቆብ። ፲፬ ወአኮ ለክሙ ለባሕቲትክሙ ዘአቀውም አነ ዘንተ ኪዳነ ወዘንተ መርገመ። ፲፭ አላ ለእለሂ ሀለዉ ዝየ ዮም ምስሌክሙ ቅድመ እግዚአብሔር አምላክክሙ ወለእለሂ ኢሀለዉ ዝየ ምስሌክሙ ዮም። ፲፮ እስመ ለሊክሙ ተአምሩ ዘከመ ነበርነ ውስተ ግብጽ፥ ወዘከመ ኀልፍነ እንተ ማእከሎሙ ለእልክቱ አሕዛብ ወተዐደውናሆሙ። ፲፯ ወርኢክሙ ርኵሶሙ ወአማልክቲሆሙ ዕፀ፥ ወእብነ ወብሩረ ወወርቀ፥ ወብርተ ዘገብሩ ለሊሆሙ። ፲፰ ኢይኩን እምኔክሙ ኢ ብእሲ  ወኢ ብእሲት ወኢ ሕዝብ ወኢ ነገድ ወኢ መኑሂ ዘያኅድግ ልቦ እምእግዚአብሔር አምላክክሙ ወየሐውር ያምልኮሙ ለእልክቱ አማክተ አሕዛብ ወኢይኩን እምኔክሙ ድሥርው እኪት እንተ ታበቍል ወታፈሪ ሕምዘ ወምረተ። ፲፱ ወሰሚዐክሙ ቃለ ዝንቱ መርገም ዘይቤ በልቡ ይሠሪ ሊተ እስመ በዕበየ ልብየ ገበርኩ ወሖርኩ ከመ ኢያዐሪ መዊተ መአብስ ምስለ ዘኢአበሰ። ፳ ኢይፈቅድ እግዚአብሔር ከመ ይሣሀሎ አላ በጊዜሃ መዐቱ ለእግዚአብሔር ወቅንኡ ያውዕዮ ለውእቱ ብእሲ ወይተልዎ ዝንቱ ኵሉ መርገም ዘዝንቱ ኪዳን ዘጽሑፍ ውሰ ዝንቱ መጽሐፈ ሕግ ወይስዐር እግዚአብሒር ስሞ እምታሕተ ሰማይ። ፳፩ ወያግብኦ እግዚአብሒር ውስተ እኪት ወይፍልጦ እምኵሉ ደቂቀ እስራኤል በኵሉ ዝንቱ መርገም ዘዝንቱ ኪዳን ዘጽሑፍ ውስተ ዝንቱ መጽሐፈ ሕግ። ፳፪ ወይብሉ ድኅረ ትውልደ ደቂቅክሙ እለ ይትነሥኡ እምድኅሬክሙ ወነኪርኒ መቅሠፍታ ለይእቲ ምድር ወደዌሃ ዘፈነወ እግዚአብሔር ላዕሌሃ። ፳፫ ተይ ወፄው ይነድድ ውስተ ኵለንታሃ ወኢትዘራእ ወኢታበቍል ወኢይወፅእ ውስቴታ ኵሉ ሐመልማል በከመ ተገፍትዓ ሰዶም ወገሞራ፥ ወአዳማ ወሴባዮን እለ ገፍትዖን እግዚአብሔር በመዐቱ። ፳፬ ወይብሉ ኵሉ አሕዛብ ለምንት ከመዝ ገብራ እግዚአብሔር ለዛቲ ምድር ወምንት ውእቱ መንሱት ለዝንቱ መዐት ዐቢይ። ፳፭ ወይብሉ እስመ ኅደጉ ኪዳኖ ለእግዚአብሔር አምላከ አበዊሆሙ ዘተካየደ ምስለ አበዊሆሙ አመ አውፅኦሙ እምድረ ግብጽ። ፳፮ ወሖሩ ወአምለኩ ባዕዳነ አማልክተ ወሰገዱ ሎሙ ለዘኢየአምሩ ወለዘኢይበቍዕዎሙ። ፳፯ ወተምዐ መዐተ እግዚአብሔር ላዕለ ዛቲ ምድር ወአምጽአ ላዕሌሃ ኵሎ መርገመ ዘጽሑፍ ውስተ ዝንቱ መጽሐፈ ሕግ። ፳፰ ወአስዐሮሙ በመዐት ወበመንስቱ ወበመቅሠፍት ዐቢይ ከመ ይእዜ። ፳፱ ዘኅቡእ ለእግዚአብሔር አምላክነ ወዘያስተርኢሰ ለነው እለውሉድነ ለዓለም ከመ ምግበር ኵሎ ዘይብል ዝንቱ ሕግ።
				ምዕራፍ ፴።
፩ ወአመ መጽአ ላዕሌከ ኵሉ ዝንቱ ነገር በረከቱሂ ወመርገሙሂ ዘአቀምኩ ቅድሜከ ተዘከሮ በልብከ በውስተ ኵሉ አሕዛብ ኅበ ዘረወከ እግዚአብሔር ህየ። ፪ ወተመየጠ ኅበ እግዚአብሔር አምላክከ ወስማዕ ቃሎ ኵሎ ዘአነ እኤዝዘከ ዮም በኵሉ ልብከ ወበኵሉ ነፍስከ። ፫ ወየኀድግ ለከ እግዚአብሐኢር ኵሎ ኅጣውኢከ ወይሣሀለከ ወካዕበ ያስተጋብአከ እግዚአብሐኢር እምኵሉ አሕዛብ እለ ውስቴቶሙ ዘወረከ ህየ። ፬ ወለእመኒ ውስተ አጽናፈ ሰማይ ዘረወከ ያስተጋብእከ እምህየ እግዚአብሔር አምላክከ። ፭ ወይወስደከ ውስተ ይእቲ ምድር እንተ ተዋረሱ አበዊከ ወትወርሳ ወይገብር ሠናይተ ላዕሌከ ወያበዝኅከ ወይሬስየከ ፈድፋደ እምአበዊከ። ፮ው እያሴስሉ እግዚአብሔር ለዝክቱ ልብከ ወልቦሙ ለዘርእከ ከመ ታፍቅሮ በኵሉ ልብከ፣ ወበኵሉ ነፍስከ ከመ ትሕየው አንተ ወዘርእከ። ፯ ወያገብኦ እግዚአብሔር አምላክከ ለዝንቱ መርገም ላዕለ ፀርከ ወላዕለ እለ ይጸልኡከ፥ ወላዕለ እለ ይሰድዱከ። ፰ ወአንተሰ ተመየጥ ወስማዕ ቃለ እግዚአብሔር አምላክከ ወግበር ኵሎ ትእዛዞ ዘአነ እኤዝዘከ ዮም። ፱ ወብዙኅ ያጸንዐከ እግዚአብሔር አምላክከ በኵሉ ተግባረ እደዊከ ወበውሉደ ከርሥከ ወበዘርአ፥ ምድርከ ወበአስተዋልዶ እንስሳከ እስመ ይትመየጥ እግዚአብሔር አምላክከ ከመ ይትፈሣሕ ላዕሌከ በሠናይ በከመ ተፈሥሐ ላዕሌከ በእኩይ ወበከመ ተፈሥሐ ላዕለ አበዊከ። ፲ ለእመ ሰማዕከ ቃለ እግዚአብሔር አምላክከ ከመ ትዕቀብ ወከመ ትግበር ኵሎ ትእዛዞ ወኵሎ ኵነኔሁ ወፍትሖ ዘጽሑፍ ውስተ ዝንቱ መጽሐፈ ሕግ ወለእመ ገባእከ ኅበ እግዚአብሔር አምላክከ በኵሉ ልብከ ወበኵሉ ነፍስከ። ፲፩ እስመ ዛቲ ትእዛዝ ዘአነ እኤዝዘከ ዮም ኢኮነት ክብደ ወኢኮነት ርኅቅተ እምኔከ። ፲፪ ወኢኮነት ውስተ ሰማይ ከመ ኢትበል መኑ የዐርግ ውስተ ሰማይ ወያመጽኣ ለነ ወንስምዓ ወንግበራ። ፲፫ ወኢኮነት ማዕዶተ ባሕር ወእመ ትብል መኑ እምዐደወ ለነ ማዕዶተ ባሕር ወያመጽኣ ለነ ወያሰምዐነሃ ወንግበራ። ፲፬ እስመ ናሁ ቅርብት ይእቲ ለከ ጥቀ ቃል ውስተ አፉከኒ ወውስተ ልብከኒ ወውስተ እደዊከኒ ከመ ትግበራ፤ ፲፭ ወናሁ ሤምኩ ቅድመ ገጽከ ዮም ሕይወተ ወሞተ፥ ሠናይተ ወእኪተ። ፲፮ ወሕይወትሰ ለእመ ሰማዕከ ቃለ እግዚአብሔር አምላክከ ወዓቀብከ ትእዛዞ ኵሎ ዘአነ እኤዝዘከ ዮም ከመ ታፍቅሮ ለእግዚአብሔር አምላክከ ወትሁር በኵሉ ፍናዊሁ ወትዕቀብ ኵነኔሁ ወፍትሖ ወትትባዛኅ ወተሐዩው እይባርከከ እግዚአብሔር አምላክከ በኵሉ ምድር እንተ ውስቴታ ትበውእ ህየ ከመ ትትዋረሳ። ፲፯ ወለእመሰ ተመይጠ ልብከ ወአበይከ ሰሚዐ ወስሕትከ ወሰገድከ ለባዕዳን አማልክት ወተቀነይኮሙ ናሁ አይዳዕኩከ ዮም ከመ ጠፊአ ትጠፍእ ወኢይነውኅ መዋዕሊከ ውስተ ምድር እንተ ውስቴታ ዓዲወ ተዓዱ ዮርዳኖስ ህየ ከመ ትትዋረሳ። ፲፰ ወናሁ አስምዕ ለከ ዮም ሰማየ ወምድረ ከመ ሤምኩ ቅድሜከ ሕይወተ ወሞተ፥ በረከተ ወመርገመ ወኅረያ ለከ ለሕይወት ከመ ትሕየው አንተ ወዘርእከ። ፲፱ ወአፍቅሮ ለእግዚአብሔር አምላክከ ወስማዕ ቃሎ ወአጽንዖ ኪያሁ እስመ ውእቱ ሕይወትከ በዘቦቱ ይነውኅ መዋዕሊከ ከመ ትንበር ውስተ ምድር ዘመሐለ እግዚአብሔር ለአበዊከ ለአብርሃም ወለይስሐቅ ወለያዕቆብ ከመ የሀቦሙ። 
				ምዕራፍ ፴፩።
፩ ወፈጸመ ሙሴ ተናግሮቶሙ ለኵሉ ደቂቀ እስራኤል ዘንተ ኵሎ ነገረ ወይቤሎሙ ምእት ወዕሥራ ዓመት ሊተ ዮም ወእክል እንከ በዊአ ወወፂአ ወባሕቱ ይቤለኒ እግዚአብሔር ኢተዐድዎ ለዝንቱ ዮርዳኖስ። ፪ ወውእቱ እግዚአብሔር ዘየሐውር ቅድሜከ ያጠፍኦሙ እምቅድመ ገጽከ ለኵሉ አሕዛብ ወኢያሱኒ ዘየሐውር ቅድመ ገጽከ በከመ ይቤ እግዚአብሔር። ፫ ከማሁ ይገብሮሙ በከመ ገብሮሙ ለሴዎን ወለአግ ክልኤቱ ነገሥተ አሞሬዎን እለ ይነብሩ ውስተ ማዕዶተ ዮርዳኖስ ወለምድሮሙ በከመ ሠረዎሙ። ፬ ወአግብኦሙ እግዚአብሔር ለክሙ ወግበርዎሙ በከመ አዘዝኩክሙ። ፭ ትባዕው እጽናዕ ወኢትፍራህ ወኢትደንግፅ ወኢትፅብስ በቅድመ ገጾሙ እስመ እግዚአብሔር አምላክከ ውእቱ የሐውር ምስሌከ ወኢየኅድገከ ወኢያስትተከ። ፮ ወጸውዖ ሙሴ ለኢያሱ ወይቤሎ በቅድመ ኵሉ እስራኤል ትባዕ ወጽናዕ እስመ አንተ ትበውእ ቅድሜሁ ለዝንቱ ሕዝበ ውስተ ምድር ዘመሐለ እግዚአብሔር ለአበዊክሙ ከመ የሀቦሙ ወአንተ ታወርሶሙ። ፯ ወእግዚአብሔር የሐውር ምስሌከ ወኢየኅድገከው ኢያስተትከ ወኢትፍራህ ወኢትደንግዕ። ፰ ወጸሐፎ ሙሴ ለዝንቱ ነገረ ሕግ ውስተ መጽሐፍ ወወሀቦሙ ለካህናት እለ ይፀውሩ ታቦተ ሕጉ ለእግዚአብሔር ለደቂቀ ሌዊ ወለሊቃውንቲሆሙ ለደቂቀ እስራኤል። ፱ ወአዘዞሙ ሙሴ በይእቲ ዕለት ወይቤ እምድኅረ ስድስቱ ዓመት በዓመተ ኅድገት አመ በዓለ መጸለት። ፲ አመ የሐውር ኵሉ እስራኤል ከመ ያስተርኢ ቅድመ እግዚአብሔር አምላክከ ውስተ መካን ዘኀረየ እግዚአብሔር አንብብዎ ለዝንቱ ሕግ ቅድመ እግዚአብሐኢር። ፲፩ አስተጋብአክሙ ሕዝበ ከመ ይስምዑ እደዊሆሙ ወአንስትያሆሙ ወደቂቆሙ፥ ወግዩራን እለ ውሥተ ሀገርክሙ ከመ ይስምዑ ወያእምሩ ፈሪሆቶ ለእግዚአብሔር አምላኮሙ ፬ ወለእመኒ ውስተ አጽናፈ ሰማይ ዘረወክ ያስተአብአከ እምህየ እግዚአብሐኢር አምላክከ። ፭ ወይወስድከ ውስተ ይእቲ ምድር እንተ ተዋረሱ አበዊከ ወትወርሳ ወይገብር ሠናይተ ላዕሌከ ወያበዝኅከ ወይሬስየከ ፈድፋደ እምአበዊከ። ፮ ወያሴስሎ እግዚአብሔር ለዝክቱ ልብከ ወልቦሙ ለዘርእከ ከመ ታፍቅሮ በኵሉ ልብከ፥ ወበኵሉ ነፍስከ ከመ ትሕየው አንተ ወዘርእከ። ፯ ወያገብኦ እግዚአብሔር አምላክከ ለዝንቱ መርገም ላዕለ ፀርከ ወላዕለ እለ ይጸልኡከ ወላዕለ እለ ይሰድዱከ። ፰ ወአንተሰ ተመየጥ ወስማዕ ቃለ እግዚአብሔር አምላክከ ወገብር ኵሎ ትእዛዞ ዘአነ እኤዝዘከ ዮም። ፱ ወብዙኅ ያጸንዐከ እግዚአብሔር አምላክከ በኵሉ ተግባረ እደዊከ ወበውሉደ ከርሥከ ወበዘርአ፥ ምድርከ ወበአስተዋልዶ እንስሳከ እስመ ይትመየጥ እግዚአብሔር አምላክከ ከመ ይትፌሣሕ ላዕሌከ በሠናይ በከመ ተፈሥሐ ላዕሌከ በእኩይ ወበከመ ተፈሥሐ ላዕለ አበዊከ። ፲ ለእመ ሰማዕከ ቃለ እግዚአብሔር አምላክከ ከመ ትዕቀብ ወከመ ትግበር ኵሎ ትእዛዞ ወኵሎ ኵነኔሁ ወፍትሖ ዘጽሑፍ ውስተ ዝንቱ መጽሐፈ ሕግ ወለእመ ገባእከ ኅበ እግዚአብሔር አምላክከ በኵሉ ልብከ ወበኵሉ ነፍስከ። ፲፩ እስመ ዛቲ ትእዛዝ ዘአነ እኤዝዘከ ዮም ኢኮነት ክብዶ ወኢኮነት ርኅቅተ እምኔከ። ፲፪ ወኢኮነት ውስተ ሰማይ ከመ ኢትበል መኑ የዐርግ ውስተ ሰማይ ወያመጽአ ለነ ወንስምዓ ወንግበራ። ፲፫ ወኢኮነት ማዕዶተ ባሕር ወመ ትብል መኑ እምዐደወ ለነ ማዕዶተ ባሕር ወያምጽኣ ለነ ወያሰምዐነሃ ወንግበራ። ፲፬ እስመ ናሁ ቅርብት ይእቲ ለከ ጥቀ ቃል ውስተ አፉከኒ ወውስተ ልብከኒ ወውስተ እደዊከኒ ከመ ትግበራ፤ ፲፭ ወናሁ ሤምኩ ቅድመ ገጽከ ዮም ሕይወተ ወሞተ ሠናይተ ወእኪተ። ፲፮ ወወሕይወትሰ ለእመ ሰማዕከ ቃለ እግዚአብሔር አምላክከ ወዓቀብከ ትእዛዞ ኵሎ ዘአነ እኤዝዘከ ዮም፥ ከመ ታፍቅሮ ለእግዚአብሔር አምላክከ ወትሑር በኵሉ ፍናዊሁ ወትዕቀብ ኵነኔሁ ወፍትሖ ወትትባዛኅ አምላክከ በኵሉ ምድር እንተ ውስቴታ ትበውእ ህየ ከመ ትትዋእሳ። ፲፯ ወለእመሰ ትመይጠ ልብከ ወአበይከ ሰሚዐ ወስሕትከው እሰገድከ ለባዕዳን አማልክት ወተቀነይኮሙ ናሁ አይዳዕኩከ ዮም ከመ ጠፊአ ትጠፍእ ወኢየነውኅ መዋዕሊከ ውስተ ምድር እንተ ውስቴታ ዓዲወ ተዓዱ ዮርዳኖስ ህየ ከመ ትትዋረሳ።  ፲፰ ወናሁ አሰምዕ ለከ ዮም ሰማየ ወምድረ ከመ ሤምኩ ቅድሜከ ሕይወተ ወሞተ፥ በረከተ ወመርገመ፥ ወኅረያ ለከ ለሕይወት ከመ ትሕየው አንተ ወዘርእከ። ፲፱ ወአፍቅሮ ለእግዚአብሔር አምላክከ ወስማዕ ቃሎ ወአጽንዖ ኪያሁ እስመ ውእቱ ሕይወትከ በዘቦቱ ይነውኅ መዋዕሊከ ከመ ትንበር ውስተ ምድር ዘመሐለ እግዚአብሔር ለአበዊከ ለአብርሃም ወለይስሐቅ ወለያዕቆብ ከመ የሀቦሙ።
				ምዕራፍ ፴፩።
፩ ወፈጸመ ሙሴ ተናግሮቶሙ ለኵሉ ደቂቀ እስራኤል ዘንተ ኵሎ ነገረ፥ ወይቤሎሙ ምእት ወዕሥራ ዓመት ሊተ ዮም ወእክል እንከ በዊአ ወወፂአ፥ ወባሕቱ ይቤለኒ እግዚአብሂር ኢተዐድዎ ለዝንቱ ዮርዳኖስ። ፪ ወውእቱ እግዚአብሀኢር ዘየሐውር ቅድመኢከ ያጠፍኦሙ እምቅድመ ገጽከ ለኵሉ አሕዛብ ወኢያሱኒ ዘየሐውር ቅድመ ገጽከ በከመ ይቤ እግዚአብሔር። ፫ ከማሁ ይገብሮሙ በከመ ገብሮሙም ለሴዎን ወለአግ ክልኤቱ ነገሥተ አሞሬውን እለ ይነብሩ ውስተ ማዕዶተ ዮርዳኖስ ወለምድሮሙ በከመ ሠረዎሙ። ፬ ወአግብኦሙ እግዚአብሔር ለክሙ ወግበርዎሙ በከመ አዘዝኩክሙ። ፭ ትባዕ ወጽናዕ ወኢትፍራህ ወኢትደንግፅ ወኢትዕብስ በቅድመ ገጾሙ እስመ እግዚአብሔር አምላክከ ውእቱ የሐውር ምልሴከው ኢየኅደገከ ወኢያስተትከ። ፮ ወጸውዖ ሙሴ ለኢያሱ ወይቤሎ በቅድመ ኵሉ እስራኤል ትባዕ ወጽናዕ እስመ አንተ ትበውእ ቅድሜሁ ለዝንቱ ሕዝብ ውስተ ምድር ዘመሐለ እግዚአብሔር ለአበዊክሙ ከመ የሀቦሙ ወአንተ ታወርሶሙ። ፯ ወእግዚአብሔር የሐውር ምስሌከ ወኢየኅድገከው ኢያስትተከ ወኢትፍራህ ወኢትደንግፅ። ፰ ወጸሐፎ ሙሴ ለዝንቱ ነገረ ሕግ ውስተ መጽሐፍ ወወሀቦሙ ለካህናት እለ ይፀውሩ ታቦተ ሕጉ ለእግዚአብሔር ለደቂቀ ሌዊ ወለሊቃውንቲሆሙ ለደቂቀ እስራኤል። ፱ ወአዘዞሙ ሙሴ በይእቲ ዕለት ወይቤ እምድኅረ ስድስቱ ዓመት በአመተ ኅድገት አመ በዓለ መጸለት። ፲ አመ የሐውር ኵሉ እስራኤል ከመ ያስተርኢ ቅድመ እግዚአብሔር አምላክከ ውስተ መካን ዘኀረየ እግዚአብሔር አንብብዎ ለዝንቱ ሕግ ቅድመ እግዚአሔር። ፲፩ አስተጋቢአክሙ ሕዝበ ከመ ይስምዑ እደዊሆሙ ወአንስትያሆሙ ወደቂቆሙ ወግዩራን እለ ውስተ ሀገርክሙ ከመ ይስምዑ ወያእምሩ ፈሪሆቶ ለእግዚአብሔር አምላኮሙ ወሰሚዖሙ ከመ ይግበሩ ኵሎ ሕጎ ለዝንቱ ቃል። ፲፪ ወደቂቆሙኒ እለ ኢየአምሩ ይስምዑ ወይትመሀሩ ፈሪሆቶ ለእግዚአብሔር አምላኮሙ በኵሉ መዋዕሊሆሙ ዘየሐይዉ እሙንቱ ዲበ ምድር እንተ ውስቴታ ተዐድዉ ዮርዳኖስ አንትሙ ከመ ትትዋረስዋ በህየ። ፲፫ ወይቤሎ እግዚአብሔር ለሙሴ ናሁ ቀርበ መዋዕለ ሞትከ ጸውዖ ለኢያሱ ወቁሙ ኅበ ኆኅተ ደብተራ ወኢያርሱ ውስተ ደብተራ ዘመርጡል፥ ወቆሙ ኅበ ኆኅተ ደብተራ ዘመርጡል። ፲፬ ወወረደ እግዚአብሔር በዐምደ ደመና ወቆመ ኅበ ኆኅተ ደብተራ ዘመርጡል ወቆመ ዐምደ ደመናሂ ኅበ ኆኅተ ደብተራ ዘመርጡል። ፲፭ ወይቤሎ እግዚአብሔር ለሙሴ ናሁ ትነውም አንተ ምስለ አበዊከ ወይትነሣእ ዝንቱ ሕዝብ ወይዜምዉ ድኅረ አማልክተ ባዕድ ዘውስተ ምድር እንተ ውስቴታ ይበውኡ ወየኅድጉኒ ወይትዔውሩ ኪዳንየ ዘተካየድክዎሙ። ፲፮ ወእትመዓዕ መዐተ በላዕሌሆሙ በይእቲ ዕለት ወአኀድጎሙ ወእመይጥ ገጽየ እምኔሆሙ ወይኩኑ መብልዐ ለፀሮሙ ወትረክቦሙ ብዝኅት እኪት ወሥቃይ፥ ወይብሉ በይእቲ ዕለት እስመ ኀደገነ እግዚአብሔር አምላክነ ወኢሀለወ ምስሌነ ረከበተነ ዛቲ እኪት። ፲፯ ወአንሰ መይጠ እመይጥ ገጽየ እምኔሆሙ በይእቲ ዕለት በእንተ ኵሉ ኀጣውኢሆሙ ዘገብሩ ወገብኡ ኅበ አማልክተ ባዕድ። ፲፰ ወይእዜኒ ጸሐፍ ነገራ ለዛቲ ማኅሌት ወመሀርዎሙ ኪያሃ ለደቂቀ እስራኤል ወይደይዋ ውስተ አፉሆሙ ከመ ትኩነኒ ዛቲ ማኅሌት ስምዐ ላዕለ ደቂቀ እስራኤል። ፲፱ እስመ አበውኦሙ ውስተ ምድር ቡርክት ዘመሐልኩ ለአበዊሆሙ ምድር እንተ ትውኅዝ ሐሊበ ወመዓረ፥ ወበሊዖሙ ወጸጊቦሙ የዐብዱ ወይገብኡ ኅበ አማልክተ ባዕድ ወያመልክዎሙ ወያምዕዑኒ ወየኀድጉ ኪዳንየ። ፳ ወትቀውም ላዕሌሆሙ ዛቲ ማኅሌት ስምዐ ቅድመ እስመ ኢትትረሳዕ እምውስተ አፉሆሙ ወእምውስተ አፈ ውሉዶሙ እስመ አነ አአምር እከዮሙ ኵሎ ዘይገብሩ ዝበዝየ እንበል አብኦሙ ውስተ ይእቲ ምድር ቡርክት አብኦሙ ውስተ ይእቲ ምድር ቡርክት ዘመሐልኩ ለአበዊሆሙ። ፳፩ ወጸሐፋ ሙሴ ለዛቲ ማኅሌት በይእቲ ዕለት ወመሀሮሙ ኪያሃ ለደቂቀ እስራኤል። ፳፪ ወአዝዞ ሙሴ ለኢያሱ ወይቤሎ ጽናዕ ወትባዕ  እስመ አንተ ታበውኦሙ ለደቂቀ እስራኤል ውስተ ምድር ዘመሐለ እግዚአብሔር ለአበዊሆሙ ወውእቱ ይሄሉ ምስሌከ። ፳፫ ወሶበ አኅለቀ ሙሴ ጽሒፎታ ለዛቲ ነገረ ሕግ ውስተ መጽሐፍ እስከ ፈጸማ አዘዞሙ ለሌዋውያን እለ ይፀውሩ ታቦተ ሕጉ ለእግዚአብሐኢር። ፳፬ ወይቤሎሙ ንሥኡ ዛተ መጽሐፈ ወአንብርዋ ውስተ ከርሣ ለታቦተ ሕጉ ለእግዚአብሐኢር አምላክክሙ ወይንበር ህየ ስምዕ ለከ። ፳፭ እስመ አነ አአምር ውሂኮተከ ወክሳደከ ጽኑዐ ወእንዘ አነ ሀሎኩ ዓዲየ ሕያው ዮም አምዓዕክምዎ ለእግዚአብሔር እፎኬ ፈድፋደ እምድኅረ ሞትኩ። ፳፮ አስተጋብኡ ኅቤየ ዐበይተ ነገድክሙ ወሊቃናቲክሙ ወመኳንንቲክሙ ወጸሐፍቲክሙ ከመ እንግሮሙ ይስምዑ ዝንተ ኵሎ ነገረ ወአሰምዕ ላዕሌሆሙ ሰማየ ወምድረ። ፳፯ እስመ አነ አአምር ከመ እምድኅረ ሞትኩ አብሶ ትኤብሱ ወትኀድግዋ ለፍኖት እንተ አዘዝኩክሙ ወትመጽእ ላዕሌክሙ እኪት በደኃሪ መዋዕል እስመ ትገብሩ እኪተ ቅድመ እግዚአብሔር አምላክክሙ ከመ ታምፅዕዎ በግብረ እደዊክሙ። ፳፰ ወነገሮሙ ሙሴ ወአስምዖሙ ለኵሉ ማኅበረ እስራኤል ነገራ ለዛቲ ማኅሌት ፍጹመ። 
				ምዕራፍ ፴፪።
፩ ወይቤ አጽምእ ሰማይ ወእንግርክ፥ ወትስማዕ ምድር ቃለ አፉየ። ፪ ወተከፍዎ ከመ ነጠብጣብ ለነገርየ ወይረድ ከመ ጠል መቢብየ ወከመ ዝናም ውስተ ገዳም ወከመ ጊሜ ውስተ ሣዕር። ፫ እስመ ስመ እግዚአብሐኢር ጸዋዕኩ ሀቡ ዕበየ ለአምላክነ። ፬ እግዚአብሔር ጻድቅ በምግባሩ፥ ወርቱዕ ኵሉ ፍናዊሁ፥ እግዚአብሔር ጻድቅ ወአልቦ ዐመፃ ጻድቅ ወኄር እግዚአብሐኢር። ፭ አበሱ ወአኮ ሎቱ ትውልድ ርኩሳን ትውልድ ዕሉት ወግፍትዕት ከመ ዝኑ ተዐሥይዋ ለእግዚአብሔር። ፮ ዝ ሕዝብ ዐብድ ወአኮ ጠቢብ አኮኑ ውእቱ አቡከ ዘፈጠረከ ፈጠረከሂ ወገብረከ። ፯ ተዘከሩ መዋዕለ ትካት፥ ወለብዉ ዓመተ ትውልደ ትውልድ፥ ተሰአሎ ለአቡከ ወይነግረከ ወለአእሩጊከ ወይዜንዉከ። ፰ አመ ከፈሎሙ ልዑል ለአሕዛብ ወዘከመ ዘርኦሙ ለደቂቀ አዳም፣ ወአቀመ አድባሪሆሙ ለአሕዛብ ወበበኁልቆሙ ለመላእክተ እግዚአብሔር። ፲ ወዐቀቦሙ በውስተ በድው በውስተ ፋልል፥ በሐሩር ወበጽምእ ሐፀሮሙ መገቦሙ ወመርሖሙ ወዐቀቦሙ ከመ ብንተ ዐይን። ፲፩ ወከመ ንስር ዘይከድን ወያስተጋብእ እጐሊሁ ታሕተ ክነፊሁ፥ ወከመ የሐቅፍ እጐሊሁ በገበዋቲሁ፥ ወሐዘሎሙ በክነፊሁ ወዖሮሙ በእንግድዓሁ። ፲፪ እግዚአብሔር ባሕቲቱ መርሖሙ ወአልቦ ምስሌሆሙ አምላክ ነኪር። ፲፫ ወአዕረጎሙ ዲበ ኀይለ ምድር ወሴሰዮሙ እክለ ገራውህ ወሐፀኖሙ በመዓር እምኰኵሕ በቅብዕ እምእብን ጽንዕት። ፲፬ ወቅብዐ ላሕም ወበሐሊበ በግዕ ምስለ መቍዓለ ጠሊ ወላሕም እጕለ አልሕምት ወአባግዕ ምስለ ቄቅሐ ሥርናይ ወደመ አስካለ ሰትዩ ወይነ። ፲፭ በልዐ ያዕቆብ ወጸግበ ወገዝፈ ጽጋብ ለምንዙኅ ሰብሐ ወገዝፈ ወርኅበ ወኀደጎ ለእግዚአብሔር ፈጣሪሁ ወርኅቀ እምእግዚአብሔር ሕይወቱ። ፲፮ ወወሀኩኒ በዝ ነኪር ወአምረሩኒ በርኵሶሙ። ፲፯ ሦዑ ለአጋንንት ወአኮ ለእግዚአብሔር ለአምልክት እለ ኢየአምርዎሙ አማልክተ ግብት እለ ይትገበሩ ወኢይበቍዑ ወእለ ኢየአምሩ አበዊሆሙ። ፲፰ ኀደጎ ለእግዚአብሔር ዘወለደከ ወረሳዕኮ ለእግዚአብሔር ዘሐፀነከ። ፲፱ ወርእየ እግዚአብሐኢር ወቀንአ ወተምዐ መዐተ ላዕለ ደቂቆሙ ወአዋልዲሆሙ። ፳ ወይቤ እመይጥ ገስየ እምኔሆሙ ወእሬእዮሙ ዘይከውኑ በደኀሪቶሙ፥ እስመ ውሉድ ዓላውያን እሙንቱ ውሉድ እለ አልቦሙ ሃይማኖት። ፳፩ እሙንቱ አቅንኡኒ በዘኢኮነ አምላክ፥ ወአምዕዑኒ በአማልክቲሆሙ፥ ወአነ አቀንኦሙ በዘኢኮነ ሕዝብ፥ ወአምዕዖሙ በሕዝብ ዘኢይሌብዉ። ፳፪ እስመ እሳት ትነድድ እመዐትየ ወታውዒ እስከ ሲኦል ታሕተ ወትበልዓ ለምድር ወለኵሉ ፍሬሃ ወታነድድ መሠረታተ አድባር። ፳፫ ወአስተጋብኦሙ ለእኪት ወአኅልቅ አሕፃየ በላዕሌሆሙ ወየኀልቁ በረኅበ ወይከውኑ መብልዐ ለአዕዋፈ ሰማይ። ፳፬ ወይደክም ጽንዖሙ፥ው ዕፌኑ ላዕሌሆሙ ስነነ አራዊተ ምድር ምስለ ሕምዝ ከመ ይጐየዩ እምድር። ፳፭ በአፍኣ ያጻምቶሙ መጥባሕት ለውሉዶሙ ወበውስተ አብያቲሆሙ ድንጋፄ ለወራዙቶሙ ምስለ ደናግሊሆሙ ለሕፃናቲሆሙ ምስለ አእሩጊሆሙ። ፳፮ ወእቤ ከመ እዝርዎሙ ወእስዐር እምድር ዝክሮሙ ወእምእጓለ እመሕያው። ፳፯ በመዐት ፀረ ኮኑኒ ከመ ኢይትዐበዩ ፀር ወኢይበሉ እዴነ ጸንዐት ወአኮ እግዚአብሔር ዘገብሮ ለዝ ኵሉ። ፳፰ እስመ ሕዝብ ሕጉላነ ምክር እሙንቱ አልቦሙ ምልሕ ወኢሃይማኖት። ፳፱ ወኢሐለይዎ ከመ ያእምርዎ ለዝንቱ ወኢየአምርዎ በመዋዕል ዘይመጽእ። ፴ እፎ ያነትዖሙ አሐዱ ለዐሠርቱ ምእት፥ ወክልኤቱ ይሰድድዎምሙ ለእልፍ እስመ፥ እግዚአብሐኢር ፈደዮሙ ወአምላክነሂ አግብኦሙ። ፴፩ እስመ ኢኮነ አምላክነ ከመ አማልክቲሆሙ ፀርነሰ አብዳን። ፴፪ እስመ ከመ ዐፀደ ወይነ ሰዶም ዐፀደ ወይኖሙ ወሐረጎሙ እምነ ገሞራ ወአስካሎሙኒ አስካለ ሐሞት፥ ወቀምሖሙኒ መሪር። ፴፫ ሕምዘ አርዌ ምድር ወይኖሙ ሕምዘ አፍዖት ዘይቀትል። ፴፬ አኮኑ ዝንቱ ትእዛዝ ዘእምኀቤየ ውእቱ ወተኀትሙ ውስተ መዛግብትየ፤ ፴፭ በዕለተ ኵነኔ እትቤቀሎሙ ወበጊዜ ይድኅፅ እግሮሙ እስመ ቀርበ ዕለተ ኅርትምናሆሙ እስመ በስሐት ወድልውት ይእቲ ለክሙ። ፴፮ እስመ ይፈትሕ እግዚአብሔር ለሕዝብ ወይትናበብ በእንተ አግብርቲሁ፥ እስመ ርእዮሙ ከመ ተመስዉ ወኅልቁ ወተዘንጐጉ በኅበ ሀለዉ። ፴፯ ወሶበ ሠርሑ ይቤ እግዚአብሔር አይቴ እሙንቱ አማልክቲክሙ እለ ትትዌከሉ ቦሙ። ፴፰ ወእለ ትበልዑ መሳብሕተ መሥዋዕቶሙ ወትሰትዩ ወይነ ሞጻሕቶሙ ይትነሥኡኬ ወይርድኡክሙ ወይኩኑክሙ መድኅኔክሙ። ፴፱ አእምሩ አእምሩ ከመ አነ ውእቱ እግዚአብሐኢር ወአልቦ ባዕድ አምልክ ዘእንበሌየ፥ አነ እቀትል ወአሐዩ እቀሥፍሂ ወእሣሀል ወአልቦ ዘያመስጥ እምእዴየ። ፵ እስመ አሌዕል ውስተ ሰማይ እዴየ እምሕል በየማንየ ወእብል ሕያው አነ ለዓለም። ፵፩ ወአበልሓ ከመ መብረቅ ለመጥባሕትየ ወትቀም እዴየ በኵነኔየ ወእትፈደዮሙ በቀለ ለፀርየ ወእትቤቀሎሙ ለጸላእትየ። ፵፪ ወአሰክሮን በደሞሙ ለአሕጻየ ወትበልዕ ሥጋሆሙ መጥባሕትየ እምደመ ቅቱላን ወፂውዋን አርእሰተ መላእክተ ፀር። ፵፫ ይትፌሥሓ ኵሎን ሰማያት ኅቡረ ወይሰግዱ ሎቱ ኵሎሙ መላእክተ እግዚአብሔር ወይትፌሥሑ ሕዝብ ምስለ ሕዘቢሆሙ ወይብሉ ኵሎሙ ውሉደ እግዚአብሐኢር ጽኑዕ ውእቱ እስመ ይትቤቀል ደመ ደቂቁ  ይትቤቀል ወይትፈደዮሙ በቀለ ለፀሩ ወይትቤቀሎሙ ለጸላእቱ ወያነጽሕ እግዚአብሔር ምድረ ለሕዝቡ። ፵፬ ወጸሐፋ ሙሴ ለዛቲ ማኅሌት በይእቲ ዕለት ወመሀሮሙ ለደቂቀ እስራኤል ወቦአ ሙሴ ወነገሮሙ ለሕዝብ ወአስምዖሙ ውእቱ ወኢያሱ ወልደ ነዌ። ፵፭ ወሶበ አኅለቀ ሙሴ ነጊሮቶሙ ለኵሉ እስራኤል ይቤሎሙ ዕቀብዎ በልብክሙ ለዝንቱ ኵሉ ነገር ዘአስማዕኩ አነ ላዕሌክሙ ዮም፥ ዘትኤዝዙ ደቂቅክሙ ዮም ከመ ይዕቀቡ ወይግበሩ ኵሎ ነገሮ ለዝንቱ ሕግ። ፵፮ እስመ ኢኮነ ከንቶ ዝንቱ ነገር ለክሙ፥ እስመ ውእቱ ሕይወትክሙ ወይበበትይ ዝ ነገር ይነውኅ መዋዕሊክሙ ውስተ ምድር እንተ ላቲ ተዐድዉ ዮርዳኖስ ከመ ትትዋረስዋ በህየ። ፵፯ ወነበቦ እግዚአብሔር ለሙሴ በይእቲ ዕለት ወይቤሎ ዕርግ ውስተ ደብረ አባሪም ዘውስተ ደብረ ናቦር ዘምድረ ሞአብ ዘመንገለ ገጸ ኢያሪኮ ወረአያ ለምድረ ከነአን ዘእሁቦሙ ለደቂቀ እስራኤል ይምልክዋ። ፵፰ ወሙት በውስተ ደብር ዘውስቴቱ ተዐርግ ህየ ወተወሰክ ኅበ ሕዝብከ ከመ ሞተ አሮን እኁከ በውስተ ደብረ ሆር ወአተወ ኅበ ሕዝቡ። ፶ እስመ ክሕድክሙ ቃልየ በቅድመ ደቂቀ እስራኤል በኅበ ማየ ቅስት ዘቃዴስ በገዳም ዘፂን እስመ ኢቀደስክሙኒ በቅድመ ደቂቀ እስራኤል። ፶፩ ወረአያ ለይእቲ ምድር ቅሜከ ወህየሰ ኢትበውእ።
				ምዕራፍ ፴፫።
፩ ወከመዝ ይእቲ በረከተ ዘባረኮሙ ለደቂቀ እስራኤል ሙሴ ብእሴ እግዚአብሔር ዘእንበለ ይሙት። ፪ ወይቤ እግዚአብሔር እምነ ሲና ወጽአ ወመጽአ ወአስተርአየኒ በሴይር ወአዕረፈ ደብረ ፋራን ምስለ አእላፈ ቃዴስ እለ እምየማኑ መለአክቲሁ ወእለ ምስሌሁ። ፫ ወምሕኮሙ ለሕዝቡ ወለኵሎሙ እለ ተቀደሱ በእዴሁ ወእሉሂ እሊአክ እሙትኑ። ፬ ወረከቡ ሕገ በቃለ ዚአሁ ዘአዘዘነ ወርስተ ለሕዝበ ያዕቆብ። ፭ ወይከውን መልአክ እምፍቁር ተጋቢኦሙ መላእክተ አሕዛብ ምስለ ነገደ እስራኤል። ፮ ወለዝንቱኒ ይሁዳ ስምዖ እግዚኦ ቃሎ ለይሁዳ ወይግባእ ውስተ ሕዝቡ ወእደዊሁ ይኰንናሁ ወኩኖ ረዳኤ እምፀሩ። ፰ ወለሌዊኒ ይቤሎ አግብእ ለሌዊ ቃሎ ወጽድቆ ለብእሲ በኅበ ማየ ቅስት። ፱ ዘይቤሎሙ ለአቡሁ ወለእሙ ኢርኢኩክሙ ወበአኅዊሁኒ ኢያእመረ ወበደቂቁኒ ኢለበወ ወዐቀበ ቃለከ፥ ወተማኅፀነ ኪዳነከ። ፲ ከመ ይንግሩ ኵነኔከ ለያዕቆብ ወሕገከ ለእስራኤል ወከመ ይደዩ ዕጣነ በማዕጠንትከ ወበኵሉ ጊዜ ውስተ ምሥዋዒከ። ፲፩ ወባርክ እግዚኦ ኅይሎ ወተወከፍ ግብረ እደዊሁ ወአውርድ ክብደ ላዕለ እለ ይትቃወምዎ ፀሩ፥ ወኢታንሥኦሙ ለእለ ይፃረርዎ። ፲፪ ወለብንያምኒ ይቤሎ ፍቁረ እግዚአብሔር የኀድር ተአሚኖ ወእግዚአብሔር ይጼልሎ በኵሉ መዋዕሊሁ ወየዐርፍ ማእከለ መታክፊሁ። ፲፫ ወለዮሴፍኒ ይቤሎ እምበረከተ እግዚአብሔር ምድሩ ወምዝናመ ሰማይ ወጠል ወእምነቅዐ ቀላይ ዘእምታሕቱ። ፲፬ ወለለሰዐቱ እክሉ ወእምሥርቀተ ፀሐይ ወእምነ ኍላቌሆሙ ለአውራኅ። ፲፭ ወይቀድም እምአርስተ አድባር፥ ወእምውስተ አርእስት አውግር ዘአኤናዎን። ፲፮ ምድር እንተ ዘልፈ ጽግብት ወሠናይት ለዘአስተርአየ በውስተ ዕፀ ጳጦስ ለይምጻእ ዲበ ርእሱ ለዮሴፍ ወበርእሱ ይክበር በውስተ አኅዊሁ ከመ በኵረ ላሕም ሥኑ። ፲፯ ወእምአቅርንት ዘአሐዱ ቀርኑ አቅርንቲሁ ወይወግኦሙ፥ ለአሕዛብ ቦሙ ኅቡረ እስከ አጽናፈ ምድር ዝንቱ አእላፍ ዘኤፍሬም ወዝንቱ አእላፍ ዘምናሴ። ፲፰ ወለዛብሎንሂ ይቤሎ ተፈሣሕ ዛብሎን በፀአት ወይሳኮር በማኅደርከ። ፲፱ እለ ያጠፍእዎሙ ለአሕዛብ ወጸውዑ በህየ ወሦዑ መሥዋዕተ ጽድቅ እስመ ብዕለ ባሕር የሐፅነከ ወየሐንፀከ ወንዋዮሙ ለእለ ይነብሩ ውስተ ጰራልያ። ፳ ወለጋድሂ ይቤሎ ርኂብ በረከቱ ለጋድ ከመ አንበሳ የኀድር ቀጢቂጦ መዝራዕተ መላእክት። ፳፩ ወርእየ ቅድመኢሁ ከመ በህየ ተካፍልዋ ለምድር መላእክት እነ ጉብኣን መሳፍንት ኅቡረ ምስለ መልአከ አሕዛብ ወምስለ ሕዝብ እስራኤል እግዚአብሔር ገብረ ጽድቆ ወኵነኔሁ ምስለ እስራኤል። ፳፪ ወለዳንሂ ይቤሎ ዳን እጓለ አንበሳ ወይሠርር እምነ ባሳን። ፳፫ ወለንፍታሌምኒ ይቤሎ፥ ንፍታሌም ጽጉብ እምሠናያት ወይጸግብ እምበረከተ እግዚአብሔር ወይትዋረስ ባሕረ ወሊባ። ፳፬ ወለአሴርሂ ይቤሎ ቡርክ ውእቱ እምውሉድ አሴር ወይከውን ኅሩየ ለአውኂሁ ወየሐጽብ በቅብዕ እገሪሁ። ፳፭ ዘሐፂን ወዘብርት አሣእኒሁ ወይከውን በከመ መዋዕሊከ ኅይልከ። ፳፮ አልቦ ከመ አምላኩ ለፍቁር ዘይነብር ውስተ ሰማይ ውእቱ ረዳኢከ ወዕበየ ሥኑ ለሰማይ። ፳፯ ወይከድነከ እግዚአብሔር ፍጽመ በኀይለ መዝራዕተ አኤናዎን ወይወጽእ እምቅድመ ገጽከ ፀርከ በከመ ይቤ ከመ ያጥፍኦሙ ወያነብሮ ለእስራኤል ተአሚኖ ባሕቲቶ ውስተ ምድረ ያዕቆብ ውስተ ምድረ ሥርናይ፥ ወወይን፥ ወሰማይኒ ለከ ምስለ ደመና ወጠል። ፳፰ ወብፁዕ አንተ እስራኤል መኑ ከማከ ሕዝብ ዘእግዚአብሔር ያድኅኖ ወያፀንዐከ ወይረድአከ ወበመጥባሕትከ እልገትከ ሕስው ፀርከ ወአንተ ትፄዐን ላዕለ ክሳዳቲሆሙ። 
				ምዕራፍ ፴፬።
፩ ወዐርገ ሙሴ እምአባሪም ዘሞአብ ውስተ ደብረ ናቦር ርእሰ ፋስጋ ዘሀለወ ቅድመ ኢያሪኮ፥ ወአርአዮ እግዚአብሔር ኵሎ ምድረ ገለአድ ወኵሎ ምድረ ንፍታሌም ወኵሎ ምድረ ምናሴ ወኵሎ ምድረ ይሁዳ እስከ ደኃሪት ባሕር። ፪ ወገዳሙ ወአድያሚሃ ለኢያሪኮ ሀገረ ፊንቆን እስከ ሴይር። ፫ ወይቤሎ እግዚአብሔር ለሙሴ ዛቲ ይእቲ ምድር ዘመሐልኩ ለአብርሃም ወለይስሐቅ ወለያዕቆብ ወእቤሎሙ ለዘርእክሙ እሁባ ወናሁ አርአይኩከሃ ለከ በአዕይንቲከ ወባሕቱ ህየ ኢትበውእ። ፬ ወሞተ ሙሴ ቍልዔሁ ለእግዚአብሔር በምድረ ሞአብ በቃለ እግዚአብሔር። ፭ ወቀበርዎ ውስተ ምድረ ናባው ቅሩበ ቤተ ፌጎር ወአልቦ ዘየአምር ሙኒሂ መቃብሮ እስከ ዛቲ ዕለት። ፮ ምእት ወዕሥራ ዓመቲሁ ሎቱ ለሙሴ አመ ሞተ ወኢተሐምጋ አዕይንቲሁ ወኢማሰና። ፯ ወበከይዎ ደቂቀ እስራኤል ለሙሴ በአራቦት ዘሞአብ በኅበ ዮርዳኖስ ዘመንገለ ኢያሪኮ ሠላሳ መዋዕለ ወተፈጸመ መዋዕለ ላሁ ለሙሴ ዘበከይዎ። ፰ ወኢያሱ ወልደ ነዌ ተመልአ መንፈሰ ጥበብ እስመ ወደየ እዴሁ ሙሴ ላዕሌሁ ወተአዘዙ ሎቱ ኵሉ ደቂቀ እስራኤልው እገብሩ ኵሎ ዘከመ አዘዞ እግዚአብሔር ለሙሴ። ፱ ወኢተንሥአ እንከ ነቢይ ውስተ እስራኤል ዘከመ ሙሴ ዘተናገሮ እግዚአብሔር ገጸ በገጽ። ፲ ወበኵሉ ተአምር ወመድምም ዘፈነዎ እግዚአብሔር ከመ ይግበሮ በምድረ ግብጽ ላዕለ ፈርዖን ወላዕለ መገብቱ ወላዕለ ምድሩ። ፲፩ ዐበይተ መድምመ፥ ወእደ ጽንዕተ ወመዝራዕተ ልዑለ ኵሎ ዘገብረ ሙሴ በቅድመ ኵሉ እስራኤል።
					ተፈጸመ ኦሪት ዘዳግም፥
				ወስብሐት ለእግዚአብሔር ጸጋዌ ጸጋ ፍጹም፥
						አሜን።
				ኦሪት ዘኢያሱ
				ምዕራፍ ፩።
፩ ወኮነ እምድኅረ ሞተ ሙሴ ገብረ እግዚአብሔር ይቤሎ እግዚአብሔር ለኢያሱ ወልደ ነዌ ላእኩ ለሙሴ። ፪ ናሁ ሞተ ሙሴ ቍልዔየ ወይእዜኒ ተንሥእ ወዕድዎ ለዝንቱ ዮርዳኖስ አንተ ወኵሉ ዝንቱ ሕዝብ ውስተ ምድር እንተ እሁበክሙ አነ ለክሙ ለደቂቀ እስራኤል። ፫ ኵሎ መካን ኅበ ኬዳ እገሪክሙ ለክሙ ነዋ እሁበክሙ በከመ እቤሎ ለሙሴ። ፬ እምገዳም ዘአንጢሊባኖን እስከ ፈለግ ዐቢይ፥ ፈለገ ኤፍራጥስ ኵሎ ምድሮሙ ለኬጥያውያን ወእስከ ደኃሪት ባሕር፥ ወእስከ ምዕራበ ፀሐይ ይኩን ደወልክሙ። ፭ ወአልቦ ሰብእ ዘይትቃወም ቅድሜከ በኵሉ መዋዕለ ሕይወትከ ወበከመ ሀሎኩ ምስለ ሙሴ ከማሁ እሄሉ ምስሌከ ወኢያኅድገከ ወኢይትዔወረከ። ፮ ጽናዕ ወትባዕ እስመ አንተ ትከፍሎሙ ለኵሎሙ ለዝንቱ ሕዝብ ምድረ እንተ መሐልኩ ለአበዊሆሙ ከመ አሀቦሙ። ፯ ወባሕቱ ጽናዕ ወትባዕ ጥቀ ከመ ትዕቀብ ወትግበር ኵሎ ሕገ ዘከመ አዘዘከ ሙሴ ቍልዔየ ወኢትትገኀሥ እምኔሁ ኢ ለየማን ወኢለፀጋም ከመ ታእምር ኵሎ ዘከመ ትገብር። ፰ ወኢትትኀደግ መጽሐፉ ለዝንቱ እምአፉከ ወአንብብ ቦቱ መዐልተ ወሌሊተ ከመ ታእምር ኵሎ ገቢረ ዘጽሑፍ ውስቴቱ እስመ ትረትዕ ፍኖትከ ወቦቱ ትጠበብ። ፱ ወናሁ እኤዝዘከ ትባእ ወጽናዕ ወኢትፍራህ ወኢትደንግፅ እስመ ሀለወ እግዚአብሔር አምላክከ ምስሌከ ውስተ ኵሉ ዘሖርከ። ፲ ወአዘዞሙ ኢያሱ ለጸሐፍተ ሕዝብ ወይቤሎሙ ባኡ ውስተ ትእይንት ወአዝዝዎሙ ለሕዝብ ወበልዎሙ አስተዳልዉ ለክሙ ስንቀ። ፲፩ እስመ እስከ ሠሉስ መዋዕል ተዐድውዎ ለዝንቱ ዮርዳኖስ አንትሙ ወትበውኡ ምድረ እንተ ይሁበክሙ እግዚአብሔር አምላከ አበዊክሙ ከመ ትትዋረስዋ። ፲፪ ወሮቤልሂ ወለጋድ ወለመንፈቀ ነገደ ምናሴሂ ይቤሎሙ ኢያሱ፥ ተዘከሩ ቃለ ዘአዘዘክሙ ሙሴ ቍልዔሁ ለእግዚአብሔር ወይቤለክሙ ናሁ አዕረፈክሙ እግዚአብሔር ለክሙ ወወሀበክሙ ዛተ ምድረ። ፲፫ ወይንበራ አንስትያክሙ ወደቂቅክሙ ወእንስሳክሙ ውስተ ዛቲ ምድር ዘወሀበክሙ ሙሴ በማዕዶተ ዮርዳኖስ ወአንትሙሰ ዕድዉ ዮርዳኖስ ቅኑታኒክሙ ቅድመ አኅዊክሙ ኵሉ ጽኑዓኒክሙ ወተቃተሉ ሎሙ እስከ አመ ያዐርፎሙ እግዚአብሔር አምላክነ ለአኅዊክሙ ከማክሙ። ፲፬ ወይወርሱ እሙንቱኒ ምድሮሙ እንተ ይሁቦሙ እግዚአብሐኢር አምላክነ፥ ወተአትዉ እንከ አሐዱ አሐዱ እምኔክሙ ውስተ ርስትክሙ ወትወርስዋ አንትሙ ለዛቲ ምድር ዘወሀበክሙ ሙሴ ቍልዔሁ ለእግዚአብሔር በማዕዶተ ዮርዳኖስ ዘመንገለ ምሥራቀ ፀሐይ። ፲፭ ወአውሥእዎ ለኢያሱ ወይቤልዎ ንገብር ኵሎ ዘአዘዝከነ ወነሐውር መካነ ኅበ ፈነውከነ። ፲፮ ወበከመ ተአዘዝነ ለሙሴ በኵሉ ከማሁ ንትኤዘዝ ለከሂ ወባሕቱ ምስሌከሂ የሀሉ እግዚአብሔር በከመ ሀለወ ምስለ ሙሴ። ፲፯ ወብእሲ ዘኢተአዘዘ ለከ ወዘክሕደከ ወዘኢሰምዐ ቃለከ ዘአዘዝካሁ ለይሙት፥ ወይእዜኒ ጽናዕ ወትባዕ። 
				ምዕራፍ ፪።
፩ ወፈነወ ኢያሱ እምሰጢን ክልኤተ ወራዙተ ሰብአ ዐይን ጽሚተ ወይቤሎሙ ዕርጉ ወረአይዋ ለይእቲ ምድር ወለኢያሪኮሂ። ፪ ወሖሩ እልክቱ ክልኤቱ ወራዙት ወበጽሑ ኢያሪኮ ወቦኡ ውስተ ቤተ አሐቲ ብእሲት ዘማ እንተ ስማ ራዓብ ወኀደሩ ህየ። ፫ ወአይድዕዎ ለንጉሠ ኢያሪኮ ወይቤልዎ ናሁ ቦኡ ዝየ እደው በሌሊት እምደቂቀ እስራኤል ሰብአ ዐይን ከመ አርአዩ ብሔረነ። ፬ ወለአከ ንጉሠ ኢያሪኮ ኅበ ራዓብ ወይቤ በልዋ ለራብዓ፥ አውፅኢ እደወ እለ ቦኡ ኅቤኪ ሰብአ ዐይን እሙንቱ ወከመ ይርአዩ ብሔረነ መጽኡ። ፭ ወነሥኦቶሙ ይእቲ ብእሲት ለእልክቱ ክልኤቱ እደው ወኅብአቶሙ ወትቤ እደውሰ ቦኡ ኅቤየ ወኢያእመርኩ እምአይቴ እሙንቱ። ፮ ወእንዘ ዕፅው ኆኅተ ወበስልመት ወፅኡ ውእቶሙ እደው ወኢያእመርኩ አይቴ እንከ ሖሩ፥ ወሑሩ እንከ ፍጡነ ትልውዎሙ ወዴግንዎሙ ዮጊ ትረክብዎሙ፡ ፯ ወይእቲሰ አዕረገቶሙ ውስተ ናሕጽ ወኅብአቶሙ ማእከለ ዕፀው ውስተ ሕለት ዘውጡ። ፰ ወዴገንዎሙ ውእቶሙ እደው እንበለ ይቢቱ ወይእተ ጊዜ ዐርገት ኅቤሆሙ ውስተ ናሕሰ ወትቤሎሙ አአምር ከመ አግብኦ እግዚአብሔር ለክሙ። ፱ እስመ አምጽአ እግዚአብሔር ፍርሀተክሙ ላዕሌነ ወተመስዉ ኵሎሙ እለ ይነብሩ ውስተ ብሔር እምገጽክሙ። ፲ እስመ ሰማዕነ ከመ አይበሳ እግዚአብሔር ለባሕረ ኤርትራ እምቅድመ ገጽክሙ አመ አውጽአክሙ እምድረ ግብጽ ወኵሎ ዘገብረ ላዕለ ነገሥተ አሞሬዎን እለ ሀለዉ ማዕዶተ ዮርዳኖስ ለሴዎን ወላግ እለ ሠረውክምዎሙ። ፲፩ ወሶበ ስማዕነ ንሕነ ደንገፅነ በልብነ ወኢተርፈ ነፍሰ አሐዱ እምኔነ እምቅድመ ገጽክሙ እስመ እግዚአብሔር አምላክክሙ ው እቱ አምላክ በሰማይ በላዕሉ ወበምድር በታሕቱ። ፲፪ ወይእዜኒ መሐሉ ሊተ በእግዚአብሔር በከመ ገብርኩ ምስሌክሙ ምሕረተ ከመ ገበርኩ ምስሌየ ምሕረተ ወምስለ ቤተ አቡየ ወተሀቡኒ ተአምረ በጽድቅ። ፲፫ ወአሕይዉ ቤተ አቡየ ወእምየኒ ወአኅውየኒ ወኵሎ ቤትየ ወኵሎ ዘዚአሆሙ ወአድኅኑ ነፍስነ እሞት። ፲፬ ወይቤልዋ እሙንቱ እደው ነፍስነ ህየንቴክሙ ውስተ ሞት፥ ወትቤሎሙ ይእቲ አመ አግብኣ እግዚአብሔር ለሀገርነ ውስተ እደዊክሙ ግበሩ ምሕረተ ምስሌየ ወጽድቀ። ፲፭ ወይቤውልዋ እሙንቱ እደው ለእመ ኢያይዳዕኪ በእንቲአነ ንገርብ ምሕረተ ምስሌኪ አግብኣ እግዚአብሔር ለሀገርክሙ ለነ በጽድቅ። ፲፮ ወአውረደቶሙ በሐብል እንተ መስኮት እስመ ቤታ በጥቅም ውእቱ ወትነብር ይእቲ ውስተ ዐረፍት። ፲፯ ወትቤሎሙ ሑሩ እንተ ደብር ከመ ኢይርከቡክሙ እለ ይዴግኑክሙ ወተኀብኡ ህየ ሠሉስ መዋዕለ እስከ ይገብኡ እለ ይዴግኑክሙ ወእምዝ ትገብኡ ውስተ ፍኖትክሙ። ፲፰ ወይቤውልዋ እሙንቱ እደው ንጹሐን ንሕነ እመሐላኪ ዘአምሐልክነ። ፲፱ ናሁ ንሕነ ንበውእ ውስተ ጽንፈ ሀገር ወደዪዝ እንተ ፈትለ ቀይሐ ዘይለ ውስተ መስኮት እንተ ባቲ አውረድክነ ወአባኪኒ ወእመኪኒ ወአኅዊኪኒ አስተጋብኢ ኅቤኪ ውስተ ቤትኪ። ፳ ወኵሉ ዘወፅአ አፍኣ እምነ ኆኅተ ቤትኪ ይመውት፥ ወንሕንሰ ንጹሓን ንሕነ እምዝንቱ መሐላ ዘአምሐልክነ ወባሕቱ ኵሉ ዘሀለወ ምስሌኪ ውስተ ቤትኪ ለእመ ሞተ ላዕሌነ ኀጢአት። ፳፩ ወለእመሰ ከሠትኪ ነገረነ ንጹሐን ንሕነ እምዝንቱ መሐላኪ። ፳፪ ወትቤሎሙ ይኩን በከመ ትቤሉ ወፈነወቶሙ ወሖሩ ወአሰረት ዝክተ ፈትለ ዘለይ በመስኮት። ፳፫ ወወፅኡ ወሖሩ ውስተ ደብር ወነበሩ ህየ ሠሉስ መዋዕለ እስከ ገብኡ እለ ዴገንዎሙ ወኀሠሥዎሙ ወኢረከብዎሙ ውስተ ፍናዋት። ፳፬ ወገብኡ እልክቱ እደው ወወረዱ እምደብር ወኅለፉ ወበጽሁ ኅበ ኢያሱ ወልደ ነዌ ወዜነውዎ ኵሎ ዘገብሩ። ፳፭ ወይቤልዎ አግብአ እግዚአብሔር ኵሎ ምድር ውስተ እዴነ ወደንገፁ ኵሎሙ አሕዛብ እለ ይነብሩ ውስተ ይእቲ ምድር እምኔነ።
				ምዕራፍ ፫።
፩ ወጌሠ በጽባሕ ኢያሱ ወግዕዙ እምሰጢን ወበጽሑ ዮርዳኖስ ውእቱ ወኵሉ እስራኤል ወኀደሩ ህየ እንበለ ይዕደዉ። ፪ እምድኅረ ሠሉስ መዋዕል ቦኡ ጸሐፍት ማእከለ ትዕይንት። ፫ ወአስተኃለፉ ለሕዝብ ወይቤልዎሙ እምከመ ርኢክሙ ታቦተ ሕጉ ለእግዚአብሔር አምላክነ ወካህናተኒ ወሌዋውያነኒ እንዘ ይፀውርዋ ገዐዙ አንትሙኒ እመካናቲክሙ ወትልዉ ድኅሬሃ። ፬ በባሕቱ ርኁቀ ይኩን ማእከሌክሙ ወማእከሌሃ መጠነ ዕሥራ ምእት በእመት ወበመስፈርቱ ቁሙ ወኢትቅረብዋ ከመ ታእምሩ ውስተ ፍኖት እንተ ተሐውሩ እስመ ኢሖርክምዋ ለይእቲ ፍኖት ትካት። ፭ ወይቤሎሙ ኢያሱ ለሕዝብ አንጽሑ ርእሰክሙ ለጌሠም እስመ ጌሠመ ይገብር እግዚአብሔር መድምመ ለክሙ። ፮ ወይቤሎሙ ኢያሱ ለካህናት ንሥኡ ታቦተ ሕጉ ለእግዚአብሔር ወሑሩ ቅድመ ሕዝብ ወነሥኡ፥ ካህናት ታቦተ ሕጉ ለእግዚአብሔር ወሖሩ ቅድመ ሕዥብ። ፯ ወይቤሎ እግዚአብሔር ለኢያሱ ናሁ በዛቲ ዕለት እእኅዝ አዕቢከ በቅድመ ኵሉ ደቂቀ እስራኤል ከመ ያእምሩ ከመ ሀሎኩ ምስሌከ በከመ ሀሎኩ ምስለ ሙሴ። ፰ ወይእዜኒ አዝዞሙ ለካህናት እለ ይፀውሩ ታቦተ ወበሎሙ እምከመ ቦእክሙ ውስተ ጽንፈ ማዩ ለዮርዳኖስ ቁሙ ውስቴቱ። ፱ ወይቤሎሙ ኢያሱ ለደቂቀ እስራኤል ቅረቡ ዝየ ወስምዑ ቃለ እግዚአብሔር አምላክነ። ፲ ወይቤሎሙ ኢያሱ በዝንቱ ተአምሩ ከመ ሕያው ውእቱ እግዚአብሔር ዘምስሌክሙ ወአጥፍኦ ያጠፍኦሙ እምቅድመ ገጽክሙ ለከናኔዎን ወለኬጤዎን ወለፌርዘዎን ወለኤዌዎን ወለአሞሬዎን ወለኢያቡሴዎን ወለጌርጌሴዎን። ፲፩ ወናሁ ታቦተ ሕጉ ለእግዚአብሔር እግዚአ ኵሉ ምድር ተዐዱ ቅድሜክሙ ዮርዳኖስ። ፲፪ ወኅረዩ ለክሙ ዐሠርተ ክልኤተ እደው እምደቂቀ እስራኤል አሐደ አሐደ ብእሴ እምአሐዱ አሐዱ ነገድ። ፲፫ ወሶበ አቀሙ እገሪሆሙ ካህናት እለ ይፀውሩ ታቦተ ሕጉ ለእግዚአብሔር ውስተ ማየ ዮርዳኖስ ይነጽፍ ማየ ዮርዳኖስ ወማይኒ ዘይወርድ እምላዕሉ ይቀውም። ፲፬ ወእምዝ ሶበ ግዕዙ ሕዝብ እማኅደሪሆሙ ከመ ይዕድውዎ ለዮርዳኖስ ወካህናትኒ ፆሩ ታቦተ ሕጉ ለእግዚአብሔር ወሖሩ ቅድመ ሕዝብ። ፲፭ ወሶበ ቦኡ ካህናት እለ ይፀውሩ ታቦተ ሕጉ ለእግዚአብሐኢር ውስተ ዮርዳኖስ ወተጠምቃ እገሪሆሙ ለካህናት እለ ይፀውሩ ታቦተ ሕግ ውስተ ጽንፉ ለዮርዳኖስ ወምሉእ ውእቱ ዮርዳኖስ እስከ ድንጋጊሁ ከመ መዋዕለ ክረምት ወከመ አመ ይሠዊ ሥርናይ። ፲፮ ወቆመ ማይ ዘይወርድ እምላዕሉ ወቆመ ከመ አረፍት እንዘ ያርኅቅ ቀዊመ ጥቀ እስከ ደወለ ቀርያታርም ወዘይወርድ ወረደ ውስተ ባሕር ወእስከ ባሕረ ኤሎን ነጽፈ ወየብሰ ወቆሙ ሕዝብ አንጻረ ኢያሪኮ። ፲፯ ወካሃንት እለ ይፀውሩ ታቦተ ሕጉ ለእግዚአብሔር ቆሙ ውስተ ይቡስ ማእከለ ዮርዳኖስ ርሡያኒሆሙ ወኵሉ ደቂቀ እስራኤል ዐደዉ እንተ ማእከለ የብስ እስከ ተገምሩ ኵሉ ሕዝብ ወዐደዉ ዮርዳኖስ። 
					ምዕራፍ ፬።
፩ ወሶበ ተገምሩ ኵሉ ሕዝብ ወዐደዉ ዮርዳኖስ ይቤሎ እግዚአብሔር ለኢያሱ ንሣእ ዐሠርተ ወክልኤተ እደወ አሐደ አሐደ ብእሴ እምአሐደ አሐዱ ነገድ። ፪ ወአዘዞሙ ከመ ይንሥኡ ሎሙ እምዝየ እማእከለ ዮርዳኖስ እምኅበ ቆማ እገሪሆሙ ለካህናት ዐሠርተ ወክልኤተ እገሪሆሙ ከዋዋተ ወንሥእዎን ምስሌክሙ ወዕቀብዎን በበነድክሙ ኅበ ኅደርክሙ ህየ በሌሊት። ፫ ወጸውዐ ኢያሱ ዐሠርተ ወክልኤተ እደው እምክቡራኒሆሙ ለደቂቀ እስራኤል አሐደ አሐደ ብእሴ እምአሐዱ አሐዱ ነገድ። ፬ ወይቤሎሙ ንዑ ወአምጽኡ ቅድሜየ ወቅድመ እግዚአብሔር እማእከለ ዮርዳኖስ ወንሥኡ እምዝየ አሐተ አሐተ እብነ ወፁሩ ውስተ መታክፍቲክሙ በከመ ኍላቌሆሙ ለዐሠርቱ ወክልኤቱ ነገደ እስራኤል። ፭ ከመ ይኩናክሙ ተአምረ ወይን በራክሙ ለዝሉፉ ከመ ሶበ ተስእለከ ወልድከ ጌሠመ ወይቤለከ ምንት እማንቱ እላንቱ አእባን። ፮ ንግሮ አንተ ለወልድከ ወበሎ እስመ ነጽፈ ዮርዳኖስ ተከዚ እምቅድመ ታቦተ ሕጉ ለእግዚአብሔር እንዘ ነዐዱ ወይኩናክሙ እላንቱ አእባን ተዝካረ ለክሙ ለደቂቀ እስራኤል እስከ ለዓለም። ፯ ወገብሩ ከማሁ ደቂቀ እስራኤል በከመ አዘዞሙ ኢያሱ ወነሥኡ ዐሠርተ ወክልኤተ አእባን እማእከለ ዮርዳኖስ በከመ አዘዞ እግዚአብሔር ለኢያሱ ወሶበ ተገምሩ ዐዲወ ደቂቀ እስራኤል ተዐቀብዎን ምስሌሆን ውስተ ተዓይኒሆሙ ወሤምዎን በህየ። ፰ ወአቀመ በህየ ኢያሱ ካልአተ አእባነ ዐሠርተ ወክልኤተ ውስተ ዮርዳኖስ ውስተ ውእቱ መካን ኅበ ቆማ እገሪሆሙ ለካህናት እለ ይፀውሩ ታቦተ ሕግ ወሀለዋ ህየ እስከ ዮም ወእስከ ዛቲ ዕለት። ፱ ወቆሙ ካህናት እለ ይፀውሩ ታቦተ ሕግ ማእከለ ዮርዳኖስ እስከ ፈጸመ ኢያሱ ኵሎ ዘአዘዞ እግዚአብሔር ከመ ይንግሮሙ ለሕዝብ ወአፍጠኑ ዐዲወ ሕዝብ። ፲ ወሶበ ተገምሩ ዐዲወ ሕዝብ ዐደወት ታቦተ ሕግሂ ወእልኩሂ አእባን እለ ቅድመኢሆሙ። ፲፩ ወዐደዉ ደቂቀ ሮቤል ወደቂቀ ጋድ ወመንፈቀ እንገደ ምናሴ ርሡያኒሆሙ ቅድመ ደቂቀ እስራኤል በከመ አዘዞሙ ሙሴ። ፲፪ አርባዓ ምእት ቅኑታኒሆሙ ለቀትል ዐደዉ ቅድመ እግዚአብሔር ከመ ይትቃተልዋ ለኢያሪኮ ሀገር። ፲፫ ወበይእቲ ዕለት አዕበዮ እግዚአብሔር ለኢያሱ በቅድመ ኵሉ ደቂቀ እስራኤል ወፈርህዎ ከመ ሙሴ አምጣነ ሕያው ውእቱ። ፲፬ ወይቤሎ እግዚአብሔር ለኢያሱ፥ አዝዞሙ ለካህናት እለ ይፀውሩ ታቦተ ከመ ይፃኡ እማእከለ ዮርዳኖስ። ፲፭ ወአዘዞሙ ኢያሱ ለካህናት ወይቤሎሙ ፃኡ እምዮርዳኖስ። ፲፮ ወኮነ ሶበ ወፅኡ ካህናት እለ ይፀውሩ ታቦተ ሕጉ ለእግዚአብሔር እማእከለ ዮርዳኖስ ወኬዱ በእገሪሆሙ ውስተ ምድር ሮጸ ማየ ዮርዳኖስ ወገብአ ውስተ መካናቲሁ ወሖረ ከመ ትካት ወበጽሐ እስከ ድንጋጊሁ። ፲፯ ወአመ ዐሡሩ ለሠርቀ ቀዳሚ ወርኅ ወፅኡ ሕዝብ እምዮርዳኖስ ወግዕዙ ውስተ ገልገላ መንገለ ሠርቀ ፀሐይ እምኢያሪኮ። ፲፰ ወአቀሞን ኢያሱ ለእማንቱ አእባን ዐሠርቱ ወክልኤቱ ውስተ ገልገላ። ፲፱ ወይቤሎሙ ኢያሱ ለደቂቅ እስራኤል ሶበ ተስእሉክሙ ደቂቅክሙ ወይቤሉክሙ ምንትኑ እላንቱ አእባን፣ ፳ ዜንውዎሙ ለደቂቅክሙ ወበልዎሙ እስመ ከመ የብስ ዐደውናሁ ለዝንቱ ዮርዳኖስ። ፳፩ እስመ አይበሳ እግዚአብሔር ለማየ ዮርዳኖስ ቅድሜነ እስከ ነዐዱ። ፳፪ በከመ ገብራ እግዚአብሔር ለባሕረ ኤርትራ እንተ አይበሳ እግዚአብሔር አምላክነ እምቅድሜነ እስከ ኀለፍነ። ፳፫ ከመ ያእምሩ ኵሉ አሕዛብ ምድር ከመ ጽኑዕ ውእቱ ኅይሉ ለእግዚአብሔር ወከመ ትፍርህዎ አንተሙኒ ለእግዚአብሔር አምላክነ በኵሉ ግብሩ። 
				ምዕራፍ ፭።
፩ ወእምዝ ሶበ ሰምዑ ኵሉ ነገሥተ አሞሬዎን ሀለዉ ማዕዶተ ዮርዳኖስ መንገለ ባሕር ወኵሉ ነገሥተ ፊንቂስ እለ መንገለ ባሕር ከመ አይበሳ እግዚአብሔር ለተከዜ ዮርዳኖስ እምቅድመ ገጾሙ ለደቂቀ እስራኤል ተመስወ ልቦሙ ወተጠሰየ ወኀጥኡ ዘይሔልዩ እምቅድመ ገጾሙ ለደቂቀ እስራኤል። ፪ ወእምድኅረ እማንቱ መዋዕል ይቤሎሙ እግዚአብሔር ለኢያሱ ግበር ለከ መጣብሐ ዘእብን እምእብን እዝኅ ወንበር ወግዝሮሙ ለደቂቀ እስራኤል ዳግመ። ፫ ወገብረ ሎቱ ኢያሱ መጣብሐ ዘእብነ እዝኅ ወገዘሮሙ ለደቂቀ እስራኤል በውስተ መካን ዘስሙ ወግረ ቍልፈት። ፬ ወበበይነ ዝንቱ ገዘሮሙ ኢያሱ ለኵሉ ሕዝብ እለ ወፅኡ እምግብጽ ኵሉ ተባዕቶሙ ወኵሉ ሕዝብ እደው መስተቃትላን እለ ሞቱ በገዳም በፍኖት ወፂኦሙ እምግብጽ ኮኑ ግዙራነ። ፭ ወኵሉ ሕዝብ እለ ተወልዱ በፍኖት በገዳም ወፂኦሙ እምድረ ግብጽ እስመ እሙንቱ ኢኮኑ ግዙራነ። ፮ እስመ አርባዐ ዓመተ ዖዱ እስራኤል ውስተ ገዳም ዘመድበራ እስከ ተፈጸመ ኵሉ ሕዝብ መስተቃትላን እለ ወፅኡ እምድረ ግብጽ እለ ክሕዱ ትእዛዘ እግዚአብሔር። ፯ ወይቤሎሙ እግዚአብሔር ከመ ኢይርአይዋ ለይእቲ ምድር ዘመሐለ እግዚአብሔር ለአበዊነ ከመ የሀበነ ምድረ እንተ ትውኅዝ ሐሊበ ወመዓረ፤ ፰ ወህየንተ ዚኣሆሙ አቀመ ውሉዶሙ ዘገዘሮሙ ኢያሱ እስመ ኢኮኑ ግዙራነ እስመ በፍኖት ተወልዱ ወኢተገዝሩ። ፱ ወአመ ተገዝሩ ነበሩ ትዕይንት ወወዓሉ እስከ የሐይዉ። ፲ ወይቤሎ እግዚአብሔር ለኢያሱ ናሁ ዮም በዛቲ ዕለት አውፃእኩ ትዕይርቶሙ ለግብጽ እምኔክሙ ወሰመየ ስሞ ለውእቱ መካን ገልገላ እስከ ዮም ወእስከ ዛቲ ዕለት። ፲፩ ወኀደሩ ደቂቀ እስራኤል ውስተ ገልገላ ወገብሩ ፋሲካ ከመ ዐሡር ወረቡዑ ለሠርቀ ቀዳሚ ወርኅ በሰርክ በዐቢሃ ለኢያሪኮ በማዕዶተ ዮርዳኖስ በውስተ ገዳም ወበልዑ እምእክለ ምድር ናእተ ሐዲሰ። ፲፪ ወበይእቲ ዕለት ኀልቀ መና በሳኒታ እምዘበልዑ እክለ ምድር ወኢረከቡ እንከ መና ደቂቀ እስራኤል ዳግመ እስመ አረሩ ብሔረ ፊንቆን በውእቱ ዓመት። ፲፫ ወኮነ እንዘ ሀለወ ኢያሱ ውስተ ኢያሪኮ ነጸረ በአዕይንቲሁ ወርእየ ብእሴ ይቀውም ቅድሜሁ ወሰይፍ ምሉሕ ውስተ እዴሁ ወቀርበ ኢያሱ ወይቤሎ እምሰብአ ዚአነኑ አንተ አው እምፀርነ። ፲፬ ወይቤሎ አንሰ መልአከ ኀይሉ ለእግዚአብሔር ወይእዜ በጻሕኩ። ፲፭ ወወድቀ ኢያሱ በገጹ ወሰገደ ሎቱ ውስተ ምድር ወይቤሎ ምንት አቀመከ ኅበ ገብርከ። ፲፮ ወይቤሎ መልአከ ኀይሉ ለእግዚአብሔር ለኢያሱ ፍታሕ አሣእኒከ እምእገሪከ እስመ መካነ ኅበ ትቀውም ምድረ ቅድስት ይእቲ፥ ወገብረ ኢያሱ ከማሁ። 
				ምዕራፍ ፮።
፩ ወኢያሪኮሰ ዕፁት ይእቲ ወጥቅም ላዕሌሃ ወአልቦ ዘይወፅእ እምውስቴታ ወአልቦ ዘይበውእ ኅቤሃ። ፪ ወይቤሎ እግዚአብሔር ለኢያሱ ናሁ አገብኣ ለኢያሪኮ ውስተ እደዊክሙ ወለንጉሥ ዘውስቴታ ወእለ ጽኑዓን እሙንቱ ወኀያላን። ፫ ወአንተሰ አቅሞሙ ላዕሌሃ ውስተ ዐውዳ ለኵሎሙ መስተቃትላን ወይዑድዋ ለሀገር ኵሎሙ እደው መስተቃትላን ውስተ ዐውዳ ለይእቲ ሀገር በበምዕር ወከማሁ ግበሩ ሰዱሰ መዋዕለ። ፬ ወሰብዓቱ ካህናት ይንሥኡ ሰብዓተ አቅርንተ ዘኢዮቤል ቅድመ ታቦት ወአመ፥ ሳብዕት ዕለት ስብዐ ይዑድዋ ለሀገር ወይንፍሑ ካህናት በእሙንቱ አቅርንት። ፭ ወሶበ ነፍሑ በእሙንቱ አቅርንት ዘኢዮቤል እምከመ ሰማዕክሙ ቃለ ቀርን ለይወውዑ ኵሎሙ አሕዛብ ኅቡረ ወእምከመ ወውዑ እሙንቱ ይወድቅ ለሊሁ አረፋቲሃ ለሀገር ታሕቴሆሙ ወይባእ እንከ ኵሎ ሕዝብ ወይሩጽ አሐዱ አሐዱ ቅድመ ገጹ ውስተ ሀገር። ፮ ወፀውዖሙ ኢያሱ ለካህናት ወይበኢሎሙ ንሥኡ ታቦተ ሕግ ወሰብዐቱ ካህናት ይንሥኡ ሰብዓተ መጣቅዕተ ዘኢዮቤል በቅድመ እግዚአብሔር። ፯ ወይቤሎሙ አዘዝዎሙ ለሕዝብ ከመ ይሑሩ ወይዑድዋ ለሀገር ወመስተቃትላንሂ ይሑሩ ምስለ ንዋየ ሐቅሎሙ ቅድመ ታቦተ ሕጉ ለእግዚአብሔር። ፰ ወነሥኡ ሰብዐቱ ካህናት ሰብዓተ መጣቅዕተ ቅዱሳነ በከመ ይቤሎሙ ኢያሱ ከመ ይሑሩ ቅድመ እግዚአብሔር ወሐዊሮሙ ይጥቅዑ በኀይል ወበትእምርት ወታቦተ ሕጉሂ ለእግዚአብሔር ትተውልዎሙ። ፱ ወመስተቃትላንሰ ፍጽመ የሐውሩ ወካህናትሂ ይጠቅዑ በመጣቅዕት ወእለሂ ይትኬወሉ ድኅረ ታቦተ ሕጉ ለእግዚአብሔር የሐውሩ እንዘ ይነፍኁ ቀርነ። ፲ ወአዘዞሙ ኢያሱ ለሕዝብ ከመ ኢይውክቱ ወአልቦ ዘይሰምዕ ቃሎሙ መኑሂ ከመ ኢይፃእ ቃል እምአፉሆሙ እስከ አመ ውእቱ ይኤዝዞሙ ከመ ይወውዑ። ፲፩ ወሖረት ታቦተ ሕጉ ለእግዚአብሔር ወዖደት ለሀገር ወእምዝ ገብአት ውስተ ትዕይንት ወበኢተት ህየ። ፲፪ ወበሳኒታ ዕለት ተንሥአ ኢያሱ በጽባሕ ወካህናትኒ ፆሩ ታቦተ ሕጉ ለእግዚአብሔር። ፲፫ ወሰብዓቱ ካህናት ነሥኡ ሰብዐተ መጣቅዕተ ቅዱሳነ ወሖሩ ቅድመ ታቦተ ሕጉ ለእግዚአብሔር ወይተልዉ መስተቃትላን ወእምዝ ይተልዉ እለ ተርፉ ሕዝብ ወየሐውሩ ድኅረ እለ ተርፉ ሕዝብ ወየሐውሩ ድኅረ ታቦተ ሕጉ ለእግዚአብሔር እንዘ ይነፍኁ በአርንት ወካህናትኒ ይጠቅዑ በመጣቅዕት። ፲፬ ወኵሉ ሕዝብ ዘተርፉ ዖድዋ ለሀገር አሐደ ጊዜ አመ ሳኒታ ዕለት እንዘ ይቀርብዋ ወእምዝ ካዕበ ገብኡ ውስተ ትእይንት ወከመዝ ገብሩ ሰዱሰ መዋዕለ። ፲፭ ወኮነ አመ ሳብዕት ዕለት ተንሥኡ ጊዜ ይገውሕ ጽባሕ ወዖድዋ ከማሁ ለሀገር ስብዓ ወዳእሙ በይእቲ ዕለት ዖድዋ ስብዓ ለሀግር። ፲፮ ወኮነ ሶበ ዖድዋ ስብዐ ለሀገር ጠቅዑ ካህናት በመጣቅዕቲሆሙ ወይቤሎሙ ኢያሱ ለደቂቀ እስራኤል ወውዑ እስመ አግብኣ እግዚአብሔር ለነ። ፲፯ ወአሕረምናሃ ለዛቲ ሀገር ወኵሉ ዘውስቴታ ይኩን ለእግዚአብሔር ጸባኦት ዘእንበለ ራዓብ ዘማ እንተ ታሕይዉ ኪያሃ ወኵሎ ዘሀለወ ውስተ ቤታ እስመ ኅብአቶሙ ለሰብአ ዐይን እለ ፈነውነ። ፲፰ ወአንትሙ ባሕቱ ዑቁ ኢትንሥኡ እምዘሕሩም ዘአሕረምነ ወኢትፍትዉ ወኢትንሥኡ እምኔሁ ወእመ አኮሰ ትገብርዋ ርግምተ ለትእይንት ወትቀጠቅጡነ። ፲፱ ወኵሉ ወርቅ ወብሩር ወብርት ወሐፂን ቅዱሰ ይኩን ለእግዚአብሔር ወውስተ መዝገቡ ይባእ። ፳ ወወውዑሕዝብ ወክህናትኒ ጠቅዑ በመጣቅዕቲሆሙ ወኅቡረ ወውዑ ሕዝብ በዐቢይ ውውዓ ወጽኑዕ ወወድቀ ኵሉ አረፋቲሃ ዘዐውዳ ወቦኡ ኵሉ ሕዝብ ውስተ ሀገር ወኵሎሙ ሮጹ ውስተ ሀገር ቅድሜሆሙ ወረከብዋ ለሀገር። ፳፩ ወአሕረማ ኢያሱ ወኵሎ ዘሀለወ ውስቴታ ለይእቲ ሀገር እምተባዕት እስከ አንስት እምንኡሶሙ እስከ ልሂቆሙ ወእስከ ላሕም ወበግዕ ወእስከ አድግ ቀተሉ በሐፂን። ፳፪ ወይቤሎ ኢያሱ ለእልክቱ ክልኤቱ ወራዙት ሰብአ ዐይን እለ ርእይዋ ለብሔር ሑሩ ውስተ ቤታ ለእንታክቲ ብእሲት ዘማ ወአውፅእዋ እምህየ ወኵሎ ዘሀለወ ምስሌሃ በከመ መሐልክሙ ላቲ። ፳፫ ወቦኡ እልክቱ ክልኤቱ ወራዙት ሰብአ ዐይን እለ ርእይዋ ለይእቲ ሀገር ውስተ ቤተ ራዓብ ዘማ ወአውፅእዋ ወለአቡሃ ወለእማ ወለአኅዊሃ ወለኵሉ ዘመዳ ወኵሎ ዘባቲ ወአብጽሕዋ እስከ አፍአ ውስተ ትእይንቶሙ ለእስራኤል። ፳፬ ወውዕየት ሀገር ምስለ ኵሉ ዘውስቴታ በእሳት ዘእንበለ ወርቅ ወብሩር ወኵሉ ብርት ወኀፂን ዘአብኡ ውስተ ዘአብኡ መዛግብተ ቤተ እግዚአብሔር። ፳፭ ወራዓብ ዘማ ወኵሉ ቤተ አብሃ ዘአሕየወ ኢያሱ ነበረት ውስተ እስራኤል እስከ ዛቲ ዕለት እስመ ኀብአቶሙ ለሰብአ ዐይን እለ ፈነወ ኢያሱ ከመ ይርአይዋ ለሀገረ ኢያሪኮ። ፳፮ ወአምሐለ ኢያሱ በይእቲ ዕለት ወይቤ ርጉመ ለይኩን ዘያነሥኣ ለዛቲ ሀገር በበኵሩ ለይሣርራ ወበደኃሪ ወልዱ ለያቅም ኆኅተ አንቀጻ። ፳፯ ወሀለወ እግዚአብሔር ምስለ ኢያሱ ወበጽሐ ስሙ ውስተ ኵሉ ምድር።
				ምዕራፍ ፯።
፩ ወነበሱ ደቂቀ እስራኤል ዐቢየ አበሳ ወነሥአ አካን ወልደ ከርሚ ወልደ ዘንበሪ ወልደ ዛራ ዘእምነገደ ይሁዳ እምዘአሕረሙ ወተምዐ እግዚአብሔር ላዕለ ደቂቀ እስራኤል። ፪ ወፈነወ ኢያሱ እደወ ውስተ ጋይ እምኢያሪኮ እንተ መንገለ አዊን መንገለ ጽባሒሃ ለቤቴል ወይቤሎሙ ዕርጉ ወረአይዋ ለጋይ ወዕርጉ እሙንቱ እደው ወርእይዋ ለጋይ። ፫ ወገብኡ ኅበ ኢያሱ ወይቤልዎ ኢይዕርግ ኵሉ ሕዝብ አላ ዕሥራ ምእት እሙ ሠላሳ ምእት እደው ይዕርጉ ወይትቃተልዋ ለይእቲ ሀገር ወኵሎሰ ሕዝበ እግዚአብሔር ኢትሰድ ህየ እስመ ውኁዳን እሙንቱ። ፬ ወዐርጉ እምሕዝብ ዘየአክሉ ሠላሳ ምእት ወአንትዕዎሙ ሰብአ ጋይ ወጐዩ እምቅድመ ገጾሙ። ፭ ወቀተሉ እምኔሆሙ በውስተ ጋይ ሠላሳ ወስድስተ እደወ፥ ወእምዝ ዴገንዎሙ እምኅበ አንቀጸ እስከ አጥፍእዎሙ ወቀተልዎሙ በውስተ ሙራድ ወደንገፀ ልቦሙ ለሕዝብ፣ ወኮነ ከመ ማይ። ፮ ወሠጠጠ አልባሲሁ ኢያሱ ወወድቀ በገጹ ውስተ ምድር ቅድመ ታቦቱ ለእግዚአብሔር እስከ ሠርክ ውእቱ ወሊቃናቲሆሙ ለእስራኤል ወወደዩ መሬተ ውስተ ርእሶሙ። ፯ ወይቤ ኢያሱ ገነይኩ ለከ እግዚኦ እግዚኦ ለምንት አዕድ አዕድዎሙ ገብርከ ለእሉ ለሕዝብ እምዮርዳኖስ ከመ ታግብኦሙ ውስተ እዴሆሙ ለአሞሬዎን ወከመ ያጥፍኡነ ሶበ ኀደርነ ወነበርነ ማዕዶተ ዮርዳኖስ  እግዚኦ ወምንተ እንከ እብል ናሁ ሜጠ እስራኤል ዘባኖ ኅበ ፀሩ። ፰ ወእከመ ሰምዑ ከነአን ወኵሎሙ እለ ይነብሩ ውስተ ዛቲ ምድር የዐግቱነ ወያጠፍኡኑ እምድር ወምንተ ትሬሲ ለስምከ ዐቢይ። ፱ ወይቤሎ እግዚአብሔር ለኢያሱ ተንሥእ ወለምንት ትወድቅ አንተ በገጽከ። ፲ አበሱ ሕዝብ ወክሕዱ ኪዳንየ ዘተካየድኩ ምስሌሆሙ ወነሥኡ እምዘሕሩም ወሰረቁ ወወደዩ ውስተ ንዋያቲሆሙ። ፲፩ ወኢይክሉ እንከ ደቂቀ እስራኤል ቀዊመ ቅድመ ፀሮሙ ወይመይጡ ዘባናቲሆሙ ቅድመ ፀሮሙ እስመ ርጉማነ ኮኑ፥ ወኢይደግም እንከ ሀልዎ ምስሌክሙ ለእመ ኢያውጻእክሙ እምኔክሙ ዘርጉም። ፲፪ ተንሥእ ወቀድሶሙ ወበሎሙ አንጽሑ ርእሰክሙ ለጌሠም እስመ፥ ከመዝ ይቤ እግዚአብሔር አምላከ እስራኤል ዘሕሩም ሀለወ ውስቴትክሙ ወኢትክሉ እንከ ቀዊመ ቅድመ ፀርክሙ እስከ ታሴስሉ እምኔክሙ ዘሕሩም። ፲፬ ወይጊሡ በጽባሕ ወይትጋብኡ ኵሎሙ በበሕዘቢሆሙ ወሕዝብ ዘአርአየ እግዚአብሔር ላዕሌሁ ለይትፋለጡ በበነገዶሙ ወይቁሙ ወነገድ ዘአርአየ እግዚአብሔር ላዕሌሁ ለይትፋለጡ ወይቁሙ በበቤቶሙ ወቤት ዘአርአየ እግዚአብሔር ላዕሌሁ ለይትፋለጡ ወይቁሙ በበብእሲሁ። ፲፬ ወብእሲ ዘአርአየ እግዚአብሔር ላዕሌሁ ለያውዕይዎ በእሳት ሎቱ ወለኵሉ ዘዚአሁ እስመ ክሕደ ኪዳኖ ለእግዚአብሔር ወገብረ ኀጢአተ ላዕለ እስራኤል። ፲፭ ወጌሠ ኢያሱ ወአስተጋብኦሙ ለሕዝብ በበሕዘቢሆሙ ወአስተርአየ ላዕለ ሕዝበ ይሁዳ። ፲፮ ወተፈልጡ ሕዝበ ይሁዳ በበነገዶሙ ወአስተርአየ ላዕለ ነገደ ዛራ በቤቱ ወአስተርአየ ላዕለ ቤተ ዘንበሪ። ፲፯ ወተፈልጠ ቤተ ዘንበሪ በበብእሲሁ ወአስተርአየ ላዕለ አካን ወልደ ከርሚ ወልደ ዘንበሪ ወልደ ዛራ ዘእምሕዝበ ይሁዳ። ፲፰ ወይቤሎ ኢያሱ ለአካን ወልድየ አእኵቶ ለእግዚአብሔር አምላከ እስራኤል ወእመኖ ወአይድዐኒ ምንተ ገበርከ ወኢትኅባእ እምኔየ። ፲፱ ወአውሥኦ አካን ለኢያሱ ወይቤሎ አማን አነ አበስኩ ቅድመ እግዚአብሔር አምላከ እስራኤል ከመዝ ወከመዝ ገበርኩ። ፳ ሶበ ርኢኩ በውስተ በርበር ልብሰ ዐሥቅ አሐደ ወክልኤተ ምእተ ጠፋልሐ ብሩር ወልሳን አሐቲ እንተ ወርቅ ተአክል ሐምሳ ዲድርክመ ወተውላጣ ፈተውኩ ወነሣእኩ ወናሁ ሀለወ ድፉነ ውስተ ደብተራየ ወጠፋልሐ ብሩርኒ ሀለወ መትሕቴሁ። ፳፩ ወፈነወ ኢያሱ ደቆ ወሮጹ ኅበ ትእይንት ውስተ ደብተራሁ ወሀለወ ዝኩ ድፉን ውስተ ደብተራሁ ወብሩርኒ ሀለወ ምስሌሁ መትሕቶ። ፳፪ ወአውፅኡ እምውስተ ደብተራሁ ወወሰዱ ኀበ ኢያሱ ወኅበ ኵሉ ሊቃናተ እስራኤል ወአንበሩ ቅድመ እግዚአብሔር። ፳፫ ወነሥኦ ኢያሱ ለአካን ወልደ ዛራ ወለውእቱ ብሩር ወለውእቱ ልብስ ወለይእቲ ልሳን እንተ ወርቅ ወወሰዶሙ ውስተ ቈላተ አኮር ለአካን ወለደቂቁ ወአዋልዲሁ ወለአእዱጊሁ ወለደብተራሁ ወለኵሉ ንዋዩ ወወሰዶሙ ውስተ ኤሚቃኮር። ፳፬ ወይቤሎ ኢያሱ ለአካን ለምንት ሠሮከነ ለይሥሩከ እግዚአብሔር በከመ ዮም ወወገርዎ በእብን ኵሎሙ እስራኤል ወአውዐይዎሙ በእሳት ወወገርዎሙ በእብን። ፳፭ ወአቀሙ ሎቱ ሐውልተ እንተ እብን እስከ ዛቲ ዕለት፥ ወአኅደገ እግዚአብሔር መንሱተ መዐቱ ወበበይነ ዝንቱ ሰመዮ ኤሜቃኮር እስከ ዛቲ ዕለት።
				ምዕራፍ ፰።
፩ ወይቤሎ እግዚአብሔር ለኢያሱ ኢትፍራህ ወኢትደንግፅ ንሥኦሙ ምስሌከ ለኵሎሙ እደው መስተቃትላን ወተንሥእ ወዕርግ ውስተ ጋይ እስመ ናሁ አግባእክዎ ውስተ እዴከ ለንጉሠ ጋይ ወለሕዝቡሂ ወለሀገሩሂ ወለምድሩሂ። ፪ ወትገብራ ለጋይ ወለንጉሣ በከመ ገበርካሃ ለኢያሪኮ ወለንጉሣ ወበርበረ እንስሳ በርብሩ ለርእስክሙ ወባሕቱ ፈኑ ይዕግትዋ ለሀገር እንተ መንገለ ከዋላሃ። ፫ ወተንሥአ ኢያሱ ወኵሉ ሕዝብ መስተቃትላን ወዐርጉ ውስተ ጋይ ወኀርየ ኢያሱ ሠለስተ እልፈ እደወ ጽኑዓነ ወመስተቃትላነ ወኀያለነ ወፈነዎሙ በሌሊት። ፬ ወአዘዞሙ ወይቤሎሙ ሑሩ ከመ ታእምሩ ዕግትዋ ለሀገር እንተ መንገለ ከዋላሃ ወኢትርኅቁ በሕቁ እምሀገር ወንበሩ ኵልክሙ ድልዋኒክሙ። ፭ ወአንሰ ወኵሉ ሕዝብ ዘምስሌየ ንቀርብ ኅበ ሀገር ወሶበ ወፅኡ ሰብአ ጋይወ ተቀበሉነ ከመ ቀዲሙ ንጐይይ እምቅድመ ገጾሙ። ፮ ወሶበ ወፅኡ ወዴገኑነ ናርኅቆሙ እምሀገር ወይብሉ ነትዑ እሉሂ እምቅድመ ገጽነ ከመ ቀዲሙ ወንሕነሂ ንጐይይ እምቅድመ ገጾሙ። ፯ ወእምዝ እንከ ተንሥኡ አንትሙሂ ወአኃዝዋ ለሀገሮሙ ወያገብኣ እግዚአብሔር አምላክክሙ ውስተ እዴክሙ። ፰ ወእምከመ ቦእክምዋ ለሀገሮሙ አውዕይዋ በእሳት ወግበሩ በከመ እቤለክሙ ናሁ አዘዝኩክሙ። ፱ ወፈነዎሙ ኢያሱ ወሖሩ ይዕግትዋ ለሀገር ወነበሩ ማእከለ ቤቴል ወማእከለ ጋይ እምባሕረ ወቤተ ኢያሱ ህየ በይእቲ ሌሊት ማእከለ ሕዝብ። ፲ ወጌሠ በጽባሕ ወርእዮሙ ለሕዝብ ወዐርጉ ውእቱ ወሊቃናቲሆሙ ለእስራኤል ፍጽመ ቅድመ ሕዝብ ላዕለ ጋይ። ፲፩ ወዐርጉ ኵሎሙ ሕዝብ መስተቃላትን ምስሌሁ ወበጽሑ ወቀርቡ ቅድመ ሀገር እንተ መንገለ ጽባሒሃ ወፂኦት ማእከሎሙ ወማእከለ ጋይ። ፲፪ ወነሥአ ኢያሱ ኅምሳ ምእተ ብእሴ ወአንበሮሙ ይዕግቱ ማእከለ ቤቴል ወማእከለ ጋይ መንገለ ባሕረ ጋይ። ፲፫ ወአነብሩ ኵሉ ህዝብ ተዓይኒሆሙ እንተ መንገለ መስዑ ለሀገር ወጽንፉ እስከ ባሕረ ሀገር፥ ወሖረ ኢያሱ በይእቲ ዕለት ማእከለ ውእቱ ፂኦት። ፲፬ ወሶበ ሰምዐ ንጉሠ ጋይ ጌሠ ፍጡነ ወወፅኡ ሰብአ ሀገር ወተቀበልዎሙ እንተ ቅድሜሆሙ ከመ ይትቃተውሎሙ ውእቱ ወኵሉ ሕዝብ ዘምስሌሁ በጊዜሃ መንጸረ ዐረባ ወኢያእመረ ውእቱሰ ከም ዐገትዎሙ እንተ መንገለ ከዋላሃ ለሀገር። ፲፭ ወሶበ በጽሕዎሙ ጐዩ ኢያሱ ወኵሉ እስራኤል እምቅድመ ገጾሙ ወነትዑ ውስተ ፍኖተ ገዳም። ፲፮ ወኄሉ ኵሉ ሕዝብ ብሔር ወተለውዎሙ ወሰደድዎሙ ወዴገንዎሙ እምድኅሬሆሙ ለደቂቀ እስራኤል። ፲፯ ወርኂቆሙ እሙንቱ እምሀገር አልቦ ዘተርፈ ወኢመኑሂ ውስተ ጋይ ወውስተ ቤቴል ዘኢተለዎሙ ወዘኢዴገኖሙ ለእስራኤል ወኀደግዋ ለሀገር ርኁታ። ፲፰ ወይቤሎ እግዚአብሔር ለኢያሱ አልዕል እዴከ በጋይሶ ዘውስተ እዴከ ላዕለ ጋይ እስመ ውስተ እዴከ አግባእክዋ ወእለሂ ዐገቱ ይትነሥኡ ፍጡነ እመካናቲሆሙ ወአልዐለ ኢያሱ እዴሁ በጋይሶ ላዕለ ሀገር። ፲፱ ወእለሂ ዐገቱ ተንሥኡ ፍጡነ እመካናቲሆሙ ወወፅኡ ሶበ አልዐለ እዴሁ በጋይሶ ወቦኡ ሀገረ ወአኃዝዋ ወአውዐዋይ ፍጡነ በእሳት። ፳ ወሶበ ነጸሩ ድኅሬሆሙ ሰብአ ጋይ ወርእዩ ጢስ የዐርግ ውስተ ሰማይ እምውስተ ሀገሮሙ ኀጥኡ እንከ ኅበ ይጐይዩ ኢ ለፌ፥ ወኢ ለፌ ወሕዝብኒ እለ ጐዩ ውስተ ገዳም ተመይጥዎሙ ለእለ ዴገንዎሙ። ፳፩ ወርእየ ኢያሱ ከመ ረከብዋ ለሀገር እለ ዐገትዋ አእመሩ ሶበ ርእዩ ጢሰ የዐርግ ውስተ ሰማይ እምሀገር ወእምዝ ተመይጡ ወቀተልዎሙ ለሰብአ ጋይ። ፳፪ ወእልክቱሂ ወፅኡ እምሀገር ወተቀብልዎሙ ወአብእዎሙ ማእከለ ትእይንቶሙ ለደቂቀ እስራኤል ወቀተውሎሙ ወእልክቱሂ እምከሓ ወእሉሂ እምለፌ እስከ ኢያትረፉ እምኔሆሙ ነፋጺተ ዘድኅነ። ፳፫ ወአኀዝዎ ለንጉሠ ጋይ ሕያዎ ወወሰድዎ ኅበ ኢያሱ። ፳፬ ወሶበ አኅለቁ ቀቲሎቶሙ ለሰብአ ጋይ በገዳም ወበሙራደ ደብር በኅበ ዴገንዎሙ ወቀተልዎሙ ለኵሎሙ በሐጽሲን ወአጥፍእዎሙ ተመይጠ ኢያሱ በጊዜሃ ውስተ ጋይ ወቀተለ በሰይፍ። ፳፭ ወኮኑ ኵሎሙ ሰብአ ጋይ እለ ሞቱ ይእተ አሚረ ተባዕት ወአንስት እልፈ ወዕሥራ ምእተ። ፳፮ ወኢሜጠ ኢያሱ እዴሁ እንተ አልዐለ በጋይሶ እስከ አጥፍኦሙ ለሰብአ ጋይ። ፳፯ ዘእንበለ እንስሳ ወበርበረ ሀገር ኵሎ ዘበርበሩ ደቂቀ እስራኤል ለርእሶሙ በከመ አዘዞ እግዚአብሔር ለኢያሱ። ፳፰ ወአውዐያ ኢያሱ ለሀገር በእሳት ወኮነት ሐመደ ወረሰያ ከመ አልቦ ዘይነብራ ለዙሉፉ እስከ ዛቲ ዕለት። ፳፱ ወለንጉሠ ጋይ ሰቀሎ ዲበ ዕፀ ዘግባ ወነበረ ዲበ ዕፅ እስከ ሠርክ ወሶበ ዐርበ ፀሐይ አዘዘ ኢያሱ ያውርድዎ፥ ወአውረድዎ እምዲበ ዕፅ ወወገርዎ ውስተ ግብ ቅድመ አንቀጸ ሀገር ወአንበሩ ላዕሌሃ አእባነ ዐበይተ እስከ ዛቲ ዕለት። ፴ ወነደቀ ኢያሱ ምሥዋዐ ይእተ አሚረ ለእግዚአብሔር አምላከ እስራኤል በደብረ ጌባል በከመ አዘዞሙ ሙሴ ቍልዔሁ ለእግዚአብሔር ለደቂቀ እስራኤል። ፴፩ በከመ ጽሑፍ ውስተ ሕገ ሙሴ ምሥዋዐ ዘእብን በመጥባሕት ዘኢተወቅረ ወዘኢተገብረ በሐፂን ወአዕረገ ቍርባነ ወመሥዋዕተ መድኅኒት ለእግዚአብሔር። ፴፪ ወጸሐፎ ኢያሱ ውስተ አእባን ለዳግም ኦሪት ዘጸሐፈ ሙሴ በቅድሜሁ ለኵሉ ደቂቀ እስራኤል። ፴፫ ወኵሉ እስራኤል ወመኳንንቲሆሙ ወጸሐፍቶሙ ይቀውሙ እምጸጋም ወእምየማን ቅድመ ታቦት ወካህናትሰ ወሌዋውያን ይፀውሩ ታቦተ ሕጉ ለእግዚአብሔር። ፴፬ ወመንፈቆሙ ለግዩራን ወእለሂ እምፍጥረቶሙ መንፈቆሙ ጥቃ ደብረ ጌባል ወመንፈቆሙ ጥቃ ደብረ ገሪዛን እለ አዘዞሙ ሙሴ ቍልዔሁ ለእግዚአብሔር ከመ ይባርክዎ ለሕዝበ እስራኤል ወእሙንቱ ይቀድሙ። ፴፭ ወእምድኅረ ዝንቱ አንበበ ኢያሱ ኵሎ ነገሮ ለዝንቱ ሕግ በረከቶሂ ወመርገሞሂ ኵሎ ዘጽሑፍ ውስተ ዝንቱ ሕገ ሙሴ። ፴፮ ወአልቦ ቃለምኵሉ ዘአዘዞ ሙሴ ለኢያሱ ዘኢያንበበ ወዘኢያስምዖሙ ኢያሱ ለኵሉ ተዓይነ ደቂቀ እስራኤል ለእደዊሆሙ ወለአንስትያሆሙ ወለደቂቆሙ ወልግዩራን እለ ሖሩ ምስሌሆሙ። 
				ምዕራፍ ፱።
፩ ወሶበ ሰምዑ ኵሎሙ ነገሥተ አሞሬዎን እለ ሀለዉ ማዕዶተ ዮርዳኖስ እለ ውስተ አድባር ወእለ ውስተ ገዳም ወእለ ውሰ ኵሉ ሐይቀ ባሕር ዐቢይ ወእለ ውስተ አንጢሊባኖን ወኬጤዎን ወከናኔዎን ወፌርዜዎን ወኤዌዎን ወአሞሬዎን ወጌርጌሴዎን ወኢያቡሴዎን ተጋብኡ ኅቡረ ከመ ይስፅእዎሙ ለኢያሱ ወለኵሉ እስራኤል። ፪ ወሰምዑ እለ ይነብሩ ውስተ ገባኦን ኵሎ ዘገርበ እግዚአብሔር ላዕለ ኢያሪኮ ወላዕለ ጋይ። ፫ ወገብሩ እሙንቱሂ በጕሕሉት ወመጽኡ ሰኒቆሙ ወአስተዳሊዎሙ ወዖሩ መሳንቅቲሆሙ ብሉያተ ዲበ መታክፍቲሆሙ ወዝቃተ ወይን ብሉያተ ወሥጡጣተ ወጥቁባተ። ፬ ወብቱክ ቶታነ አሣእኒሆሙ ወብሉይ አሣእኒሆሙ ወግቱት ውስተ እገሪሆሙ ወአልሲሆሙኒ ወግቱት ውስተ እገሪሆሙ ወአልባሲሆሙኒ ብሉይ በላዕሌሆሙ ወኅብስተ ስንቆሙኒ ይቡስ ወስሕቡብ። ፭ ወመጽኡ ኅበ ኢያሱ ወኅበ እስራኤል ውስተ ገልገላ ወይቤሎሙ ለኢያሱ ወለኵሉ እስራኤል እምርኁቅ መጻእነ ወይእዜኒ ተማሐሉ ምስሌነ። ፮ ወይቤልዎሙ ደቂቀ እስራኤል ለኤዎውያን እፎ ንትማሐል ምስሌክሙ መሐላ ዑቅ ዮጊ ቅሩባነ ትነብሩ። ፯ ወይቤልዎ ለኢያሱ ንሕነሰ አግብርቲከ እምርኁቅ ብሔር ንሕነ፥ ወይቤሎሙ እምአይቴ አንትሙ ወእምአይቴ መጻእክሙ። ፰ ወይቤልዎ እምርኁቅ ብሔር ጥቀ መጻእነ ንሕነ አግብርቲከ በስመ እግዚአብሀኢር አምላክከ እስመ ሰማዕነ ዘበእንቲአሁ ኵሎ ዘገብረ በግብጻውያን። ፱ ወኵሎ ዘገብረ በክልኤቱ ነገሥተ አሞሬዎን እለ ይነብሩ ውስተ ማዕዶተ ዮርዳኖስ በሴዎን ንጉሠ ሐሴቦም፥ ወበአግ ንጉሠ ባሳን እይነብር ውስተ አስጣሮት ወውስተ ኤንድራይን። ፲ ወይቤሉነ ሊቃናቲነ ወኵሉ ሰብአ ብሔርነ ንሥኡ ስንቀ ለፍኖት ወሑሩ ትትቀበልዎሙ ወበልዎሙ አግብርቲክሙ ንሕነ ወይእዜኒ ተማሐሉ ምስሌነ። ፲፩ ወናሁ ዝንቱ ኅብስትነ እንዘ ምውቅ ውእቱ ነሥሳእናሁ እምአብያቲነ በዕልተ ወፃእነ ከመ ንምጻእ ኅቤክሙ ወይእዜሰ ነቅዘ ወየብሰ። ፲፪ ወዝንቱኒ ዝቀ ወይን ዘመላእናሁ ሐዲሰ ይእዜሰ ዐርቀ ወበልየ ወተሠጠ፥ ወዝንቱ አልባሲነው ኣሣእኒነኒ በልየ እስመ ጥቀ ርኁቅ ፍኖትነ። ፲፫ ወነሥኡ መኳንንት ስንቆሙ ወኢትሰእሉ በኅበ እግዚአብሔር። ፲፬ ወገብረ ኢያሱ ሰላመ ምስሌሆሙ ወተማሐለ ምስሌሆሙ ከመ ያድኅኖሙ ወመሐሉ ሎሙ መላእክተ ተዓይን። ፲፭ ወእምድኅረ ሠሉስ መዋዕል እምድኅረ ተማሐሉ ምስሌሆሙ መሐላ ሰምዑ ከመ እምቅሩብ እሙንቱ ወከመ ኅቤሆሙ እሙንቱ ይነብሩ። ፲፮ ወግዕዙ ደቂቀ እስራኤል ወበጽሑ ውስተ አህጉሪሆሙ አመ ሣልስት ዕለት ወእላንቱ እማንቱ አህጉሪሆሙ ገባኦን፥ ወፊራ፥ ወቢሮት ወኢያርም። ፲፯ ወኢቀተልዎሙ ደቂቀ እስራኤል እስመ መሐሉ ሎሙ ኵሎሙ መላእክተ ተዓይን በእግዚአብሔር አምላከ እስራኤል ወአንጐርጐርኩ ኵሉ ተዓይኒሆሙ ለደቂቀ እስራኤል ላዕለ ኵሉ መላእክቲሆሙ። ፲፰ ወይቤውሎሙ ኵሉ መላእክት ለኵሉ ተዓይን ንሕነ መሐልነ ሎሙ በእግዚአብሔር አምላከ እስራኤል ወይእዜኒ ኢንክል ለኪፎቶሙ ወኢበምንትኒ። ፲፱ ወከመዝ ባሕቱ ንግበር ናሕይዎሙ ወንቅዮሙ ወኢይከውን ላዕሌነ መንሱት በበይነ ዘመሐልነ ሎሙ። ፳ ወይቤልዎሙ መላእክት አሕየው ናክሙ ወሤምናክሙ ትሕጥቡ ዕፀወ ወትቅድሑ ማየ ለኵሉ ተዓይን ወከመዝ አዘዝዎሙ መላእክት። ፳፩ ወጸውዖሙ ኢያሱ ወይቤሎሙ ለምንት ተሣለቅሙ ላዕሌየ ወትቤሉነ ርኁቃን ንሕነ ጥቀ እምኔክሙ ወናሁ አንትሙ ትነብሩ ውስቴትነ። ፳፪ ወይእዜኒ ርጉማነ ኩኑ ወኢይሰዐር እምኔክሙ ገብር ዘየሐጥብ ዕፀ ወይዘቀድሕ ማየ ለአምላኪየ ወሊተኒ። ፳፫ ወአውሥእዎ ወይቤልዎ ዜና ዜነዉነ ኵሎ ዘይቤሎ እግዚአብሔር አምላክከ ለሙሴ ቍልዔሁ ከመ የሀብክሙ ዛተ ምድር ወከመ ያጥፍአነ ለነ ወለኵሎሙ እለ ይነብሩ ውስቴታ እምቅድመ ገጽክሙ ወበበይነዝ ገበርነ ዘንተ ነገረ። ፳፭ ወይእዜኒ ናሁ ንሕነ ውስተ እዴክሙ ዘከመ ፈቀድክሙ ወዘከመ ይኤድመክሙ ትረስዩነ ረስዩነ። ፳፭ ወአድኅኖሙ ኢያሱ በይእቲ ዕለት ወረሰይሙ ሐጣብያነ ዕፀው ወሐዋርያነ ማይ ለምሥዋዐ እግዚአብሔር ወለኵሉ ተዓይን። ፳፮ ወበበይነ ዝንቱ ኮኑ ሰብአ ገባኦን ሐጣብያነ ዕፀው ወሐዋርያነ ማይ ለኵሉ ተዓይን ወለምሥዋዐ እግዚአብሔር እስከ ዛቲ ዕለት።
				ምዕራፍ ፲።
፩ ወሶበ ሰምዐ አዶንቤዜቅ ንጉሠ ኢየሩሳሌም ከመ ነሥእ ኢያሱ ለጋይ ወአጥፍኣ በከመ ለኢያሪኮ ወለንጉሣ ወከመ ለሊሆሙ ሖሩ ሰብአ ገባኦን ኅበ ኢያሱ ወኅበ እስራኤል ወገረሩ ሎሙ ወነበሩ ማእከሎሙ። ፪ ፈርህ እምኔሆሙ ጥቀ እስመ የእምር ከመ ዐባይ ሀገር ይእቲ ጥቀ ገባኦን በከመ አሐቲ እምአህጉረ መንግሥት እስመ ይእቲ ተዐቢ እምጋይ ወጽኑዓን እሙንቱ ኵሎሙ እደዊሃ። ፫ ወለአከ አዶንቤዜቅ ንጉሠ ኢየሩሳሌም ኅበ ኤላም ንጉሠ ኬብሮን ወኀብ ፊዶን ንጉሠ ኢያሪሞት ወኅበ ያፍታ ንጉሠ ለኪስ ወኅበ ዴቤር ንጉሠ አዶላም። ፬ ወይቤሎሙ ንዑ ኅቤየ ወርድኡኒ ከመ ንፅብኦሙ ለገባኦን እለ ገብኡ ለሊሆሙ ኅበ ኢያሱ ወኀበ ደቂቀ እስራኤል። ፭ ወተጋብኡ ወዐርጉ እሉ ኅምስቱ ነገሥተ አሞሬዎን ንጉሠ ኢየሩሳሌም ወንጉሠ ኬብሮን ወንጉሠ ኢያሪሞት፥ ወንጉሠ ለኪስ፥ ወንጉሠ አዶላም፥ ወበጽሑ እሙንቱሂ ወኵሎሙ አሕዛቢሆሙ ወዐገትዋ ለገባኦን ወተቃተልዋ። ፮ ወለአኩ ሰብአ ገባኦን ኀበ ኢያሱ ውስተ ትእይንተ እስራኤል ውስተ ገልገላ ወይበኢሉ ኢትትሀከይ እዴከ በእንተ አግብርቲከ ዕርግ ኅቤነ ወፍጡነ ርድአነ ወአድኅነነ እስመ ተጋብኡ ላዕሌነ ኵሎሙ ነገሥተ አሞሬዎን እለ ይነብሩ ውስተ አድባር። ፯ ወዐርገ ኢያሱ እምገልገላ ውእቱ ወኵሉ ሕዝብ መስተቃትላን ምስሌሁ ወኵሉ ዘጽኑዕ ኅይሉ። ፰ ወይቤሎ እግዚአብሔር ለኢያሱ ኢትፍርሆሙ እስመ ውስተ እዴከ አገብኦሙ ወአልቦ ዘይተርፍ እምኔሆሙ ቅድሜክሙ ወኢአሐዱ። ፱ ወበጽሖሙ ኢያሱ ግብተ በሌሊት ወፂኦ እምገልገላ። ፲ ወአደንገፆሙ እግዚአብሐኢር እምቅድመ ገጾሙ ለእስራኤል ወቀጥቀጦሙ እግዚአብሔር ዐቢየ ቅጥቃጤ በገባኦን ወጐየ ውስተ ፍኖተ ምዕራገ ቤቶሮን ወዴገንዎሙ ወወግእዎሙ እስከ አዜቃ ወእስከ መቄዳ። ፲፩ ወሶበ ነትዑ እምቅድመ ገጾሙ ለደቂቀ እስራኤል በውስተ ሙራዲሁ ለቤቶን ወገሮሙ እግዚአብሔር እምሰማይ በእብነ በረድ እስከ አዜቃ ወፈድፈዱ እለ ሞቱ በእብነ በረድ እምእለ ቀተሉ ደቂቀ እስራኤል በሐፂኖሙ በውስተ ቀትል። ፲፪ ወይእተ አሚረ ተናገረ ኢያሱ ምስለ እግዚአብሔር አመ አግብኦሙ እግዚአብሔር ለአሞሬዎን ውስተ እዴሆሙ ለደቂቀ እስራኤል ወይቤ ኢያሱ፥ ለትቁም ፀሐይ መንገለ ገባኦን ወወርኅኒ መንገለ ቈላተ ኤሎም። ፲፫ ወቆሙ ፀሐይ ወወርኅ በምቅዋሞሙ በኅበ ሀለዉ እስከ አጥፍኦሙ እግዚአብሔር ለፀሮሙ ወናሁ ተጽሕፈ ዝንቱ ውስተ ዝንቱ መጽሐፍ በጊዜሃ፥ው እቆመት ፀሐይ ማእከለ በጊዜሃ፥ ወቆመት ፀሐይ ማእከለ ሰማይ ወኢሖረት መንገለ ምዕራብ አምጣነ አሐቲ ዕለት ፍጽመት። ፲፬ ወኢኮነት ከመ ይእቲ ዕለት ኢ እምቅድሜሃ፥ ወኢ እምድኅሬሃ ከመ ያውሥኦ እግዚአብሔር ለቃለ እጓለ እመሕያው ወእግዚአብሐኢር ፀብአ ሎሙ እስራኤል። ፲፭ ወገብኡ ዳግመ ኢያሱ ወኵሉ እስራኤል ምስሌሁ ውስተ ገልገላ ትእይንት። ፲፮ ወጐዩ እልክቱ ኅምስቱ ነገሥት ወተኅብኡ ውስተ በዓት ዘመቄዳ። ፲፯ ወዜነውዎ ለኢያሱ ወይቤልዎ ተረክቡ እልክቱ ኅምስቱ ነገሥት ውስተ በዓተ መቄዳ ኅበ ተኅብኡ። ፲፰ ወይቤሎሙ ኢያሱ አንኰር ኵሩ እብነ ዐቢየ ውስተ አፉሃ ለይእቲ በዐት ወአንብሩ እደወ ላዕሌሆሙ እለ የዐቅብዎሙ። ፲፱ ወአንትሙሰ ኢትቁሙ ዴግኑ ፀረክሙ ኵሎ እስከ ጽንፎሙ ወኢታብሕዎሙ ይባኡ ውስተ አህጉሪሆሙ እስመ አግብኦሙ እግዚአብሔር አምላክነ ውስተ እዴነ። ፳ ወአምዝ ሶበ አኅለቁ ቀቲሎቶሙ ኢያሱ ወኵሉ እስራኤል ቀትለ ዐቢየ ጥቀ ዘአልቦ ማኅለቅት ወእለሂ ድኅኑ እምኔሆሙ ቦኡ ውስተ አህጉር ጽኑዓት። ፳፩ ወገብኡ ኵሉ ሕዝብ ውስተ ትእይንት ኅበ ኢያሱ ውስተ መቄዳ ድኁናኒሆሙ ወአልቦ ዘለሐሶሙ በልሳኑ መኑሂ ለደቂቀ እስራኤል። ፳፪ ወይቤሎሙ ኢያሱ አርኅውዋ ለዛቲ በዓት ወአምጽእዎ ኅቤየ እልክቱ ኅምስቱ ነገሥት እምዛቲ በዓት። ፳፫ ወገብሩ ከማሁ ወአውጽእዎሙ ለእልክቱ ኅምስቱ ነገሥት እምውስተ ይእቲ በዓት ለንጉሠ ኢየሩሳሌም፥ ወለንጉሠ ኬብሮን ወለንጉሠ ኢያሪ ሞት ወለንጉሠ ለኪሶን፥ ወለንጉሠ አዶላም ወወሰድዎሙ ኅበ ኢያሱ። ፳፬ ወጸውዖሙ ኢያሱ ለኵሉ እስራኤል እለ ተቃተሉ ወለእለ ሖሩ ምስሌሆሙ ወይቤሎሙ ደዩ እገሪክሙ ላዕለ ክሳዳቲሆሙ፥ ወወደዩ እገሪሆሙ ላዕለ ክሳዳቲሆሙ። ፳፭ ወይቤሎሙ ኢያሱ ኢትፍርህዎሙ ወኢትደንግፁ እምኔሆሙ ትብዑ ወጽንዑ እስመ ከመዝ ይገብሮሙ እግዚአብሔር ለኵሎሙ ፀርክሙ እለ ትፀብእዎሙ አንትሙ። ፳፮ ወእምዝ ቀተልዎሙ ወረገዝዎሙ ወሰቀልዎሙ ላዕለ ኅምስቱ ዕፀው ወነበሩ ስቁላኒሆሙ እስከ ሠርክ። ፳፯ እምዝ ሶበ ዐርበ ፀሐይ አዘዘ ኢያሱ ያውርድዎሙ ወአውረድዎሙ እምዕፀው ወገደፍዎሙ ውስተ ይእቲ በዕት እንተ ውስቴታ ተኅብኡ ወአንኰርኰሩ እብነ ዓቢየ ዲቤሃ ለይእቲ በዐት። ፳፰ ወለመቄዳሂ ነሥእዋ በይእቲ ዕለት ወለንጉሣሂ ቀተውልዎ በአፈ ሐፂን ወአጥፍእዎሙ ለኵሉ ዘመንፈስ ዘውስቴታ ወኢያትረፉ በውስቴታ ነፋጺተ ወኢመነሂ ወአልቦ ዘድኅነ ወገብርዎ ለንጉሠ መቄዳ በከመ ገብርዎ ለንጉሠ ኢያሪኮ። ፳፱ ወሖረ ኢያሱ ወኵሉ እስራኤል ምስሌሁ እመቄዳ ውስተ ልብና ወተቃተላ ለልብና። ፴ ወአግብኣ እግዚአብሔር ውስተ እዴሆሙ ለእስራኤል ወነሥእዋ ወለንጉሣ ቀተሎ በአፈ ሐፂን ወኢያትረፈ ውስቴታ እምኵሉ ዘመንፈስ ወኢያድኅነ ወኢአሐደሂ ነፋጼ እምነኢሆሙ ወገብርዎ ለንጉሣ በከመ ገብርዎ ለንጉሠ ኢያሪኮ። ፴፩ ወሖረ ኢያሱ ወኵሉ እስራኤል ምስሌሁ እምልብና ውስተ ለኪስ ወነበሩ ላዕሌሃ ወተቃተልዋ። ፴፪ ወአግብኣ እግዚአብሔር ለለኪስ ውስተ እዴሆሙ ለእስራኤል ለለሥእዋ በሳኒታ ዕለት ወቀተልዎሙ በአፈ ሕፂን ወአጥፍእዋ በከመ ገብርዋ ለልብና። ፴፫ ወዐርገ ይእተ አሚረ ኤላም ንጉሠ ጋዜስ ከመ ይርኣያ ለለኪስ ወቀተሎ ኢያሱ በአፈ ሐፂን ወለሕዝቡሂ እስከ ኢያትረፈ እምኔሆሙ ነፋጺተ ወአልቦ ዘድኅነ። ፴፬ ወሖረ ኢያሱ ወኵሉ እስራኤል ምስሌሁ እምለኪስ ውስተ አዶላም ወነበሩ ላዕሌሃ ወተቃተልዋ። ፴፭ ወአግብኣ እግዚአብሔር ውስተ እዴሆሙ ለእስራኤል ወነሥእዋ በይእቲ ዕለት ወቀተውልዋ በአፈ ሐፂን ወቀተሉ ኵሎ ዘመንፈስ ዘውስቴታ በከመ ገብርዋ ለለኪስ። ፴፮ ወሖረ ኢያሱ ወኵሉ እስራኤል ስምሌሁ እምአዶላም ውስተ ኬብሮን ወነበሩ ላዕሌሃ ወቀተልዋ በአፈ ሐፂን ወለኵሉ ዘመንፈስ ዘውስቴታ ወአልቦ ዘድኅነ እምኵሉ ዘውስቴታ ወአጥፍእዋ በከመ ገብርዋ ለአዶላም። ፴፰ ወነሥእዋ ወቀተልዋ ለንጉሣ በአፈ ሐፂን ወለአህጉሃኒ ወለኵሉ ዘመንፈስ ዘውስቴታ ወአልቦ ዘአተረፉ ውስቴታ ዘድኅነ ወአጥፍእዋ በከመ ገብርዋ ለኬብሮን ወለንጉሣ ከማሁ ገብርዋ ለዳቤር ወለንጉሣ። ፴፱ ወቀተለ ኢያሱ ኵሎ ምድሮሙ ለደወለ አድባር ወናቤ ወለአሕቃላቲሃ ወለአሴዶት ወነገሥቶሙ ወአልቦ ዘተርፈ እምኔሆሙ ወዘድኅነ ወኵሎ ዘመንፈሰ ሕይወት አጥፍአ በከመ አዘዘ እግዚአብሔር አምላከ እስራኤል። ፵ ወቀተሎሙ ኢያሱ እምቃዴስ በርኔ እስከ ጋዛስ ወኵሎ ጎሶም እስከ ገባኦን። ፵፩ ወቀተለ ኢያሱ ኵሎ ነገሥቶሙ ወምድሮሙሂ አኀዘ በምዕር እስመ እግዚአብሔር ይፀብእ ሎሙ ለእስራኤል። ፵፪ ወገብአ ኢያሱ ወኵሉ እስራኤል ምስሌሁ ኅበ ትእይንት ውስተ ገልገላ። 								ምዕራፍ ፲፩።
፩ ወሶበ ሰምዐ ኢያቢስ ንጉሠ አሶር ለአከ ኅበ ኢዮባብ ንጉሠ አምሮን ወኅበ ንጉሠ ሲሞኦን ወኅበ ንጉሠ አዜፍ። ፪ ወኅበ ነገሥት እለ መንገለ መስዕ እንተ ውስተ አድባር ወውስተ ዐራባ ኣዜብ በቅድመ ኬኔፌሬት ወውስተ አሕቃላት ዘፊናዶር። ፫ ወውስተ ባሕር ዘአሞሬዎን ወኤዌዎን ወኢያቡሴዎን ወፌርዜዎን እለ ውስተ አድባር ወኬጤዎን እለ ውስተ አሕቃላት ወውስተ መሴውማን። ፬ ወወፅኡ እሙንቱ ወትእይንቶሙኒ ምስሌሆሙ ከመ ኆፃ ባሕር ብዙኆሙ ወአፍራስ ወሠረገላት ብዙኃን ጥቀ። ፭ ወተጋብኡ ኵሎሙ ነገሥት ወመጽኡ ኅቡረ ወተአኅዝዎሙ ይትቃተልዎሙ ለእስራኤል በኅበ ማየ ማሮን። ፮ ወይቤሎ እግዚአብሔር ለኢያሱ ኢትፍራህ እምቅድመ ገጾሙ እስመ ጌሠም በዛቲ ግዚኤ አነ አገብኦሙ ከመ ይትቃተሉ በቅድመ እስራኤል ወለአፍራሲሆሙኒ ምትር ሥረዊሆሙ ወሠረገላዊሆሙኒ አውዒ በእሳት። ፯ው እሖሩ ኢያሱ ወኵሎሙ ሕዝብ መስተቃትላን ላዕሌሆሙ ኅበ ማየ ማሮን ወወረዱ ላዕሌሆሙ እምአድባር ወአውገብዎሙ። ፰ ወአግብኦሙ እግዚአብሔር ውስተ እዴሆሙ ለእስራኤል ወዴገንዎሙ እንዘ ይቀትልዎም እስከ ሲዶና ዐባይ ወእስከ ማሴሮን ወእስከ አሕቃለተ ሞሳሕ ዘመንገለ ጽባሒሁ ወቀተልዎሙ ወኢያትረፉ እምኔሆሙ ነፋጺተ። ፱ ወገብሮሙ ኢያሱ በከመ አዘዞ እግዚአብሔር ወመተረ ሥረዊሆሙ ለአራሲሆሙ ወሠረገላቲሆሙኒ አውዐየ በእሳት። ፲ ወተመይጠ ኢያሱ በእማንቱ መዋዕል ወነሥአ ለአሶርው እለንጉሣ ቀተሎ በሰይፍ እስመ አሶር ቀዲሙ ርእሶሙ ይእቲ ለእሉ ኵሎሙ ነገሥት። ፲፩ ወቀተሉ ኵሎ ዘነፍስ ዘውስቴታ በሐፂን ወአጥፍእዎሙ ለኵሎሙ እስከ ኢያትረፉ ውስቴታ ዘመንፈስ ወአውዐያ ለአሶር በእሳት ወለኵሉ አህጉረ እሉ ነገሥት። ፲፪ ወነሥኦሙ ኢያሱ ለነገሥቶሙ ወቀተሎሙ በሐፂን ወሠረዎሙ በእከም አዘዞ ሙሴ ቍልዔሁ ለእግዚአብሔር። ፲፫ ወባዕደሰ አህጉር ኵሎ ዘአድያም ኢያውዐዩ እስራኤል እምበለ አሶር ባሕቲታ ዘአውዐዩ ፲፬ ወበርበሩ ደቂቀ እስራኤል ለርእሶሙ ኵሎ በርበረ ወሎሙሰ ሠረውዎሙ እስከ አጥፍእዎሙ ለኵሎሙ በአፈ ሐፂን ወኢያትረፉ እምኔሆሙ ወኢአሐደ መንፈስ። ፲፭ በከመ አዘዞ እግዚአብሔር ለሙሴ ቍልዔሁ ወሙሴ አዘዞ ለኢያሱ ወከማሁ ገብረ ኢያሱ ወኢኀደገ ምንተኒ እምኵሉ ዘአዘዞ ሙሴ። ፲፮ ወነሥአ ኢያሱ ኵሎ ደወለ ምድሮሙ ዘመንገለ አድባር ወኵሎ ምድረ አዴብ ወኵሎ ምድረ ጎሶም ወአሕቃላቲሆሙ ወዘመንገለ ዐረቢሃ ወለኵሉ ደብረ እስራኤል ወታሕታየኒ ደወሎሙ ዘመንገለ ደብር እምደብረ ኤኬል። ፲፯ ወየዐርግ እስከ ሴይር ወእስከ በለገድ ወአሕቃላተ ሊባኖስ ዘመንገለ ደርብረ አኤርሞን ወአኀዞሙ ለኵሎሙ ነገሥቶሙ ወቀተሎሙ ወአጥፍኦሙ። ፲፰ ወጕንዱየ መዋዕለ ነበረ ኢያሱ ኅበ እሉ ነገሥት እንዘ ይትቃተሎሙ። ፲፱ ወአልቦ ሀገር እንተ ኢነሥኡ እስራኤል እንበለ ኤዋውያን ዘይነብሩ በጋባኦን ወለኵሎሙም ነሥእዎሙ በቀትል። ፳ እስመ እግዚአብሔር አጽንዐ ልቦሙ ውስተ ቀትል ለእስራኤል ከመ ይሥርውዎሙ ወከመ ኢይም ሐርዎሙ አላ ከመ ያጥፍእዎሙ በከመ አዘዞ እግዚአብሔር ለሙሴ። ፳፩ ወሖረ ኢያሱ በእማንቱ መዋዕል ወአጥፍኦሙ ለአቂም እለ ውስተ አድባር እምኬብሮን ወእምዳቤር ወእምአናቦት ወእምውስተ ኵሉ ደወሎሙ ለእስራኤል ወእምአድባረ ይሁዳ ምስለ አህጉሪሆሙ። ፳፪ ወአጥፍኦሙ ኢያሱ ወኢያትረፈ እምኔሆሙ ለአቂም በማእከለ እስራኤል ዘእንበለ ውስተ ጋዛ ወውስተ ጌት ወአዛጦን ዘተርፈ። ፳፫ ወነሥአ ኢያሱ ኵሎ ምድሮሙ በከመ አዘዞ እግዚአብሔር ለሙሴው እወሀቦሙ ኢያሱ ርስቶሙ ለእስራኤል ዘእከም ክፍሎሙ በበነገዶሙ፥ ወአዕረፍት እንከ ምድር እምቀትል። 
				 ምዕራፍ ፲፪።
፩ ወእሉ እሙንቱ ነገሥት ዘቀተልዎሙ ደቂቀ እስራኤል ወወረስዎሙ ምድሮሙ በማዕዶተ ዮርዳኖስ ዘመንገለ ሠርቀ ፀሐይ እምቈላተ አርኖን እስከ ደብረ አኤርሞን ወኵሎ ምድረ ዐራባ ዘመንገለ ጽባሒሁ። ፪ ሴዎን ንጉሠ አሞሬዎን ዘይነብር ውስተ ሐሴቦን ወይኴንን እምአርኖን እንተ ሀለወት ውስተ ቈላት ዘአሐዱ ኅብር ወመንፈቀ ገለአድ እስከ ኢያቦቅ ደወሎሙ ለደቂቀ አሞን። ፫ ወዐራባ እስከ ባሕረ ኬኔረብ ዘመንገለ ጽባሕ ወእስከ ባሕረ ዐራባ ባሕረ ኤሎን እምነ ጽባሒሁ እምፍኖት ዘመንገለ አሴሞን ወእምቴማን እንተ እምትሕተ አሴዶንፋስጋ ወደ ወላ። ፬ አግ ንጉሠ ባሳን ዘተርፈ እምኔሆሙ ለእለ ያርብሕ እለ ይነብሩ ውስተ አስጣሮት ወኤንድራይን። ፭ ወመስፍን ውእቱ ላዕለ አድባረ አኤርሞን ወካሴኪው እለኵሉ ባሳን እስከ አድዋለ ጌርጌሲ ወመከት ወመንፈቀ ገለአድ ደወሉ ለሴዎን ንጉሠ ሐሴቦን። ፮ ሙሴ ቍልዔሁ ለእግዚአብሔር ወደቂቀ እስራኤል ቀተልዎሙ፥ ወወሀቦሙ ርስቶሙ ሙሴ ኪያሃ ምድረ ለሮቤል ወለጋድ ወለመንፈቀ ነገደ ምናሴ። ፯ ወእሉ እሙንቱ ነገሥተ ምድረ ከነአን ዘቀተልዎሙ ኢያሱ ወደቂቀ እስራኤል በማዕዶተ ዮርዳኖስ በመንገለ ባሕረ በለገድ ውስተ ገዳመ ሊባኖስ ወእስከ ደብረ ኤሌኬ ዘየዐርግ ውስተ ሴይር ወወሀቦሙ ኢያሱ ይእተ ምድረ ልሕዝበ እስራኤል። ፰ ርስተ ወአውረሶሙ በውስተ ደብርኒ ወበውስተ ገዳምኒ ወበዐራባ ወበአሴዶት ወበአሕቃላትኒ ወናጌብ ወበኬጤዎን ወበአሞሬዎን ወበከናኔዎን ወበፌርዜዎን ወበኢያቡሴዎን ወበኤዌዎን። ፱ ንጉሠ ኢያሪኮ ወንጉሠ ጋይ እንተ መአኃዘ ቤቴል። ፲ ንጉሠ ኢየሩሳሌም ንጉሠ ኬብሮን። ፲፩ ንጉሠ ኢያሪሞት ንጉሠ ለኪስ። ፲፪ ንጉሠ ኤሌም ንጉሠ ጋዜር። ፲፫ ንጉሠ ዳቤር ንጉሠ ጋሴ። ፲፬ ንጉሠ ኤርሞት ንጉሠ አራድ። ፲፭ ንጉሠ ሎምና ንጉሠ አዶላም። ፲፮ ንጉሠ ኤዳ ንጉሠ ኤጣፋድ። ፲፯ ንጉሠ አፌር ንጉሠ አፌቀጠሰ ሩት። ፲፰ ንጉሠ አሶር ንጉሠ ስሞዓን። ፲፱ ንጉሠ መምሮት ንጉሠ አዜፍ። ፳ ንጉሠ ቃሌስ ንጉሠ ዘቃቅ። ፳፩ ንጉሠ ማርዶት ንጉሠ የዴቆም ዘኬርሜል። ፳፪ ንጉሠ ኤዶር ዘፌናአድር ንጉሠ ሐጌ ዘጋልያ ንጉሠ ተርሳ። ፳፫ እሉ ኵሎሙ ነገሥት ዕስራ ወተስዐቱ።
				ምዕራፍ ፲፫። 
፩ ወልህቀ ኢያሱ ወኀለፈ መዋዕሊሁ ወይቤሎ እግዚአብሔር ለኢያሱ ናሁ ኀለፈ መዋዕሊከ ለከ ወተርፈ ምድር ብዝኅት ዘኢተዋረሱ። ፪ ወዛቲ ይእቲ ምድር እንተ ተርፈት ደወሎሙ ለፍልስጥኤም ወለጌሴሪ ወልከናነኢዎን። ፫ እምበድው ዘመንገለ ገጸ ግብጽ እስከ ደወሎሙ ለአቃሮን ዘመንገለ ፀጋሞሙ ለአሞሬዎን ዘይትኌለቍ ለኅምስቱ በሐውተር ፍልስጥኤም ለጋዛ ወለአዛጦን ወእላቀሎና ወለጌት ወለአቃሮን ወለኤዊ እምቴማን። ፬ ወኵሉ ምድረ ከነአን ዘቅድመ። ጋዛ ወሲዶናሂ እስከ ጤፌቅ ወእስከ አድዋሊሆሙ ለአሞሬዎን። ፭ ወኵሎ ምድረ ገድያድ ዘፍልስጥኤም ወኵሎ ሊባኖስ እምሠርቀ ፀሐይ ወእምገልገላ ዘመትሕተ ደብረ አኤርሞን እስከ ምብዋኣ ለኤማት። ፮ ኵሎሙ እለ ይነብሩ ውስተ አድባር እምሊባኖስ እስከ ሙዓለ ሴሬት ዘማይም ዘፎሜም ወኵሎ ሲዶና እለ አነ አጠፍኦሙ እምቅድመ ገጾሙ ለእስራኤል በከመ እቤለከ። ፯ ወይእዜኒ ክፍሎሙ ዛተ ምድረ ወአስተዋርሶሙ ለተስዐቱ ሕዝብ ወለመንፈቀ ሕዝብ ዘምናሴ እምዮርዳኖስ እስከ ባሕር ዐቢይ ዘመንገለ ዐረበ ፀሐይ ትሁቦሙ ወይከውኖሙ ወሰኖሙ ባሕር ዐቢይ። ፰ ወለእልክቱ ክልኤቱ ነገድ ዘሮቤል ወዘጋድ ወለመንፈቀ ነገደ ምናሴ ወሀቦሙ ሙሴ ቍልዔሁ ለእግዚአብሔር በማዕዶተ ዮርዳኖስ ዘመንገለ ሠርቀ ፀሐይ እምአሮኤር እንተ ውስተ ማዕዶተ ፈለገ አርኖን። ፱ ወሀገር እንተ ውስተ ማእከለ ቈላት ወኵሉ ሜሶር እምዴቦን ወኵሉ አህጉረ ሴዎን ንጉሠ አሞሬዎን ዘነግሠ በሐሴቦን እስከ ደወሎሙ ለደቂቀ አሞን። ፲ ወለገለአድ ወለደወሎሙ ለጌሴሪ ወለመከጢ ወለኵሉ አድባረ አኤርሞን ወኵሉ ባሳን እስከ አካ። ፲፩ ኵሎ መንግሥቶ ለአግ ዘባሳን ዘነግሠ በኤንድራይን ወበአስጣሮት ወውእቱ ዘተርፈ እምደሞሙ ለእለ ያርብሕ ወቀተሎሙ ሙሴ ወአውረሶሙ። ፲፪ ወኢያጥፍእዎሙ ደቂቀ እስራኤል ለጌሴሪ ወለመከጢ ወነበሩ ንጉሠ ጌሴሪ ወመከጢ ውስተ ደቂቀ እስራኤል እስከ ዛቲ ዕለት እንበለ እንገደ ሌዊ እለ ኢነሥኡ መክፈልቶሙ። ፲፫ እስመ እግዚአብሔር አምላከ እስራኤል ውእቱ መክፍለቶሙ በከመ ይቤሎሙ እግዚአብሔር። ፲፬ ወወሀቦሙ ሙሴ ለነገደ ሮቤል በበሕዘቢሆሙ። ፲፭ ወኮነ ደወሎሙ እምአሮኤር እንተ መንገለ ቈላተ አርኖን ወአህጉርኒ ዘውስተ ቈላተ አርኖን። ፲፮ ወኵሉ ሜሶር እስከ ሐሴቦን ወኵሎን አህጉር ዘሀለዋ ውስተ ሜሶር ወዴቦን ወቤሞን ወባኦል ወአብያተ መዔልሞት። ፲፯ ወባሳን፣ ወበቄድሜን ወፌማት ወቀርያትም፥ ወሴባማ ወሴራዳት፣ ወስዮን በደብረ ኤናብ ወቤተ ፌጎር ወኤሴዶት ወፋስጋው ኤቢታን ሴሮት። ፲፱ ወኵሎን አህጉረ ሜሶር ወኵሉ መንግሥተ ሴዎን ንጉሠ አሞሬዎን ወእቀተሎሙ ሙሴ ወለመሳፍንተ ምድያም ወኤዊን ወሮባቅ ወሱር ወኡር ወሮቤ ወለመሳንተ ጰራልያ ወለእለ ይነብሩ ውስተ ስዮን። ፳ ወለበለዓም ወልደ ቤዖር ዘመቅስም ቀተልዎሙ በምዕር። ፳፩ ወኮነ ደወሎሙ ለሮቤል ዮርዳኖስ ወሰኖሙ ወዝንቱ መክፈልቶሙ ለደቂቀ ሮቤል በበነገዶሙ ወአህጉሪሆሙኒ ። ፳፪ ወወሀቦሙ ሙሴ ለደቂቀ ጋድ በበነገዶሙ ወኮነ ደወሎሙ ኢያዜር። ፳፫ ወኵሎን አህጉረ ገለአድ ወመንፈቀ ምድረ ደቂቀ አሞን እስከ ዐራባ እንተ ቅድመ ገጻ አራድ። ፳፬ ወእምሐሴቦን እስከ አራቦት እንተ መንገለ መሴፋ ወቦታኒ ወማኦን እስከ ደወሎሙ ለዴቦን ወአዳማ፥ ወኦትርጋ ወአባይን ዘትንብሪ ወሲኮታ ወሳፊን። ፳፭ ወባዕድኒ ዘተርፈ መንግሥቱ ለሴዎን ንጉሠ ሐሴቦን ወዮርዳኖስ ወሰኖሙ እስከ አሐዱ ኅብር ዘባሕረ ኬኔሬት በማዕዶተ ዮርዳኖስ ጽባሐዊ። ፳፮ ወዝንቱ ውእቱ መክፈልቶሙ ለደቂቀ ጋድ በበነገዶሙ ወሜቱ ዘባኖሙ ቅድመ ፀሮሙ እስመ በበነገዶሙ ኮነ አህጉሪሆሙኒ ወደብረ አህጉሪሆሙኒ። ፳፯ ወወሀቦሙ ሙሴ ለመንፈቀ ነገደ ምናሴ በበሕዘቢሆሙ። ፳፰ ወኮነ ደወሎሙ እምሐኖ ወኵሎ ባሳን ወኵሉ መንግሥተ አግ ንጉሠ ባሳን ወኵሎን አህጉረ ኢያእር እለ ሀለዋ ውስተ ብሳን ስሳ አህጉር። ፳፱ ወመንፈቀ ምድረ ገለአድ ወአስጣሮት ወኤንድራይን አህጉረ መንግሥቱ ለአግ እለ ውስተ ባአን ለደቂቀ ማኪር ትውልደ ምናሴ ወለመንፈቆሙሂ ለደቂቀ ማኪር ዘትውልደ ምናሴ በበሕዘቢሆሙ። ፴ እሉ እሙንቱ ዘአስተዋረሶሙ ሙሴ በአራቦት ዘሞአብ በማዕዶተ ዮርዳኖስ ዘመንገለ ጽባሒሁ ለኢያሪኮ፤ 
				ምዕራፍ ፲፬።
፩ ወእሉ እሙንቱ እለ አስተዋረስዎሙ ለደቂቀ እስራኤል በምድረ ከነአን አልአዛር ካህን ወኢያሱ ወልደ ነዌ፥ ወመላእክተ ቤተ አበው ነገዶሙ ለእስራኤል። ፪ በበመክፈልቶሙ ተዋረሱ በከመ አዘዘ እግዚአብሔር በእደ ሙሴ ተዐቱ ነገድ ወመንፈቀ ነገደ ምናሴ እማዕዶተ ዮርዳኖስ። ፫ ወለሌዋውያንሰ ኢወሀብዎሙ መክፈልቶሙ። ፬ እስመ ደቂቀ ዮሴፍ ክልኤቱ ነገድ እሙንቱ ዘምናሴ ወዘኤፍሬም ወኢወሀብዎሙ መክፈልቶሙ ምድረ ሌዋውያን ዘእንበለ አህጉር ዘውስቴቶን ይነብሩ ዘፈለጡ ሎሙ። ፭ በከመ አዘዞ እግዚአብሔር ለሙሴ ከማሁ ገብሩ ደቂቀ እስራኤል ወተካፈሉ ምድረ። ፮ ወመጽኡ ደቂቁ ይሁዳ ኅበ ኢያሱ በገልገላ ወይቤሎ ካሌብ ወልደ ዮፎኒ ቀኔዝዛአዊ ለሊከ ተአምር ቃለ ዘይቤሎ እግዚአብሔር ለሙሴ ብእሴ እግዚአብሔር በእንቲአየ ወአንተኒ ውስተ ቃዴስ በርኔ። ፯ እስመ አርባዓ ዓም ሊተ አመ ፈነወኒ ሙሴ ቍልዔሁ ለእግዚአብሔር እምቃዴስ በርኔ ከመ ንርአያ ለዛቲ ምድር ወዜነውዎሙ ነገረ ዘከመ ሕሊናሆሙ አኅውየ እለ ዐርጉ ምስሌየ። ፰ ወአክሐድዎ ለልበ ሕዝብ ወአንሰ ገባእኩ እትልዎ ለእግዚአብሔር አምላክነ። ፱ ወመሐለ ሙሴ በይእቲ ዕለት እንዘ ይብል ምድር እንተ ውስቴታ ዐረገ አንተ ለከ ትከውን መክፈልተከ ወለውሉድከ ለዓለም እስመ ገባእኩ እትልዎ ለእግዚአብሔር አምላክነ። ፲ ወይእዜኒ ናሁ አርባዓ ወኅምስቱ ዓም እምአመ ወይቤሎ እግዚአብሐኢር ለሙሴ ዘንተ ቃለ ወሖሩ እስራኤል ውስተ ገዳም። ፲፩ ወይእዜኒ ናሁ ዮምኒ እንዘ ሰማንያ ወሐስምቱ ዓመት ሊተ ዓዲየ ጽኑዕ አነ ከመ አመ ይፌንወኒ ሙሴ ከማሁ ጽኑዕ አነ ይእዜኒ ለወፂእ ውስተ ፀብአ ወለአቲውኒ። ፲፪ ወይእዜኒ እስእለከ ዘንተ ደብረ በከመ ይቤ እግዚአብሔር በይእቲ ዕለት እስመ ለሊከ ሰማዕከ ይእተ አሚረ ዘንተ ቃለ ወይእዜሰ ሰብአ አቂም ህየ ሀለዉ ወአህጉሪሆሙኒ ዐበይት ወጽኑዓት ወእመሰ ሀለወ እግዚአብሔር ምስሌየ አጠፍኦሙ በከመ ይቤለኒ እግዚአብሔር። ፲፫ ወባረኮ ኢያሱ ለካሌብ ወልደ ዮፎኒ ወልደ ቄኔዝ ወወሀቦ ኬብሮንሃ መክፈልቶ። ፲፬ ወበበይነ ዝንቱ ኮነት ኬብሮን ለካሌብ ወልደ ዮፎኒ ቄኔዛዊ መክፈልቶ እስከ ዛቲ ዕለት እስመ ተለዎ ለእግዚአብሔር አምላከ እስራኤል። ፲፭ ወስማሰ ቀዲሙ ለኬርብሮን ሀገረ አርጎብ ወደብረ አህጉር ይእቲ ለእለ ውስተ አቂም ወአዕረፈት ምድር እምቀትል።
				ምዕራፍ ፲፭።
፩ ወኮነ ደወሎሙ ለነገደ ይሁዳ በበሕዘቢሆሙ ዘመንገለ አዜብ ኅበ ደወለ ኤዶም እምገዳም ዘፂን እምጽንፈ ቴማን እስከ አሐዱ ኅብር ዘባሕረ ኤሊቄ ወእምፍኖት እንተ ትወስድ ላዕለ ሊባ። ፪ ወተሐውር እንተ ቅድመ አቅራቢን ወትወፅእ ላዕለ ሴናቅ ወተዐርግ እምሊባኖስ ላዕለ ቃዴስ በርኔ ወትወፅእ ላዕለ አስሮን ወተዐርግ ላዕለ ሰራዳ ወትወፅእ ላዕለ ዐረበ ቃዴስ። ፫ ወተሐውር ላዕለ ኤልሞናን ወትወፅእ ላዕለ ቈላተ ግብጽ ወይከውን ሞጻእቱ ለደወሎሙ ላዕለ ባሕር ወዝንቱ ውእቱ ደወሎሙ ዘመንገለ አዜብ፤ ፬ ወደወሎሙ ዘመንገለ ጽባሕ ኵሉ ባሕረ ኤሴቄ እስከ ዮርዳኖስ ወደወሎሙኒ ዘመንገለ መስዕ እምፍኖት እንተ ኅበ ባሕር ወእምአሐዱ ኅብር ዘዮርዳኖስ። ፭ ወየዐርግ ደወሎሙ ዲበ ቤተ ገለአም ወየኅልፍ ዲበ ባራ ወየዐርግ ላዕለ ሊቶንቤዎን ዘደወለ ሮጋቤል። ፮ ወየዐርግ ላዕለ ራብዕት ለቈላተ አኮር ወይወርድ ላዕለ ገልገላ እንተ ቅድመ ማዕዶተ አዳሚን እንተ መንገለ አዜቡ ለቈላ ወትወፅእ ላዕለ ነቅዐ ማይ ሄልዩ ወይከውን ሞጻእቱ ነቅዐ ሮጌል። ፯ ወየዐርግ እንተ ቈላተ ወልደ ኤኖም እንተ መንገለ ለኢያቡስ እንተ ይእቲ ኢየሩሳሌም ወይወፅእ ውስተ ርእሰ ደብር ዘሀለወ ቅድመ ቈላተ ኤኖም ዘኅበ ባሕር እንተ ውስተ አሐዱ ኅብር ዘምድረ ራፋይን ዘመንገለ መዕ። ፰ ወይወስድ እምውስተ ርእሰ ደብር ላዕለ ነቅዐ ማይ ዘነፍቶ ወይበጽሕ ውስተ ኤፍሮን ወይወስድ ላዕለ ኢያቡኤል እንተ ይእቲ ሀገረ ኢያሪን። ፱ ወየኀልፍ ደወሎሙ እምኢያቡኤል ላዕለ ባሕር፥ ወየኅልፍ እንተ ደወለ አስራቱሰ እንተ መንገለ አዜባ ለሀገረ ኢያሪም ወመስዓ ለከስሎን ወይወስድ ላዕለ ሀገረ ኤልዩ ወየኀልፍ ላዕለ ሊባ። ፲ ወይወፅእ ላዕለ አዜባ ለአቃሮን ወይገብእ ላዕለ መስዕ ወይወፅእ ዲበ ሰቆት ወየኅልፍ ላዕለ አዜብ ወይወፅእ ላዕለ ሌብና ወይከውን ሞፃእቱ ለደወሎሙ ዲበ ባሕር ወደወሎሙኒ ዘመንገለ ባሕር ባሕር ዐቢይ ወሰኖሙ። ፲፩ ወዝንቱ ውእቱ ወሰኖሙ ወለደ ደቂቀ ይሁዳ ዘዐውዶሙ በበሕዘቢሆሙ ፲፪ ወለካሌብ ወልደ ዮፎኒ ወሀቦ መክፈልቶ በማእከሎሙ ለደቂቀ ይሁዳ በትእዛዘ እግዚአብሔር ወወሀቦሙ ኢያሱ ሀገረ አስቦቅ ደብረ አህጉረ ኤናቅ እንተ ይእቲ ኬብሮን። ፲፫ ወሠረዎሙ እምህየ ካሌብ ወልደ ዮፎኒ ለሠለስቲሆሙ ደቂቀ ኤናቅ ለጡሲ ወለጠሐሚ ወለአክሚ። ፲፬ ወዐርገ እምህየ ካሌብ ላዕለ እለ ይነብሩ ውስተ ዳቢር ወስማ ለዳቢር ቀዲሙ ሀገረ መጽሐፍ። ፲፭ ወይቤ ካሌብ ዘነሥኣ ወቀተለ ለሀገረ መጽሐፍ ወአስተግብኦ እሁቦ አስካሃ ወለትየ ትኩኖ ብእሲተ። ፲፮ ወእምዝ ሶበ ለሐዊር ተማከረቶ እንዘ ትብል እስእሎ ለአቡየ ገራህተ ወጸርሐት በዲበ አድግ ወይቤላ ካሌብ ምንተ ኮንኪ። ፲፰ ወትቤሎ ሀበኒ በረከተ እስመ ውስተ ምድረ አዜብ ፈነውከኒ ወመጠውከኒ ሀበኒ በታኔስሃ፥ ውወወሀባ ጎኒታላን እስንተ ላዕሉ ወጎኒታላን እንተ ታሕቱ እምርስቶሙ ለነገደ ደቂቀ ይሁዳ። ፲፱ ወኮነ አህጉሮሙ ለነገደ ደቂቀ ይሁዳ ኅበ ደወለ ኤዶም ወአዜብ በሴልኤል ወአራ ወአሶር። ፳ ወኢቃም ወሬግማ ወአሩሄል ወቃዴስ፥ ወአስሮዮስም ወመናን ወበልማናን ወአዕፃዳቲሆን። ፳፩ ወሀገረ አሴሮም እንተ ይእቲ አሶር ወሰማዓ፥ው እሞላዳ፥ ወሴር፥ ወቤፋላድ፥ ወኮላሲአዳ ወቤርሳሕ ወአዕፃዳቲሆን። ፳፪ ባላ ወባቆብ ወደብተራቲሆን። ፳፫ ወኤለበሔዳድ ወቤቴል፥ው ኤርማ ወሴቈላን ወመክሮን ወሰቱና። ፳፬ ወላቦስ ወሳሌ ወኤሞት ዕሥራ ወተሰዓቱ አህጉር ወአዕፃዳቲሆን በውስተ ሐቅል። ፳፭ ወአስጥሐል ወአራ ወአሣ ወራሚና እንተ ላዕሉ። ፳፮ ወኢዳዳት ወመሐስንምም ወኤርሞት ወኤዶላም ወአምራ ወሰዓክ ወሐዜቃ። ፳፯ ወሴቃርም ወጋዴር ወዳቤር፥ ዓሥሩ ወዓርባዕ አህጉር ወአዕፃዳቲሆን። ፳፰ ሲና ወአዶሳ፥ ወመገድገድ ወአዶላል ወመሴፋ ወይቃሩል ወመኬሳ። ፳፱ ወበሴዶት፥ ወይዴሃ፥ ወዳልያ ወኮብራ ወመሐኮስ፥ ወጋዶራ ወበጋዲልያ። ፴ ወኖማን ወመቄዶም ዓሥሩ ወስሱ አህጉር ወአዕፃዳቲሆን። ፴፩ ሌምና ወኢተቅ ወአኖክ ወአድና ወናሴብ። ፴፪ ወኤላም ወአቍዛም ወራሴር፥ ወኤሎም ተስዓቱ አህጉር ወአዕፃዳቲሆን። ፴፫ አቃሮን ወአዕፃዳቲኃ ወደብራቲሃ። ፴፬ እምአቃሮን ወጌማ እኵሉ ዘሀለወ ቅሩበ አሴዶት ወአዕፃዳቲሆን። ፴፭ አስያዶት ወአዕፃዳቲሃ ወደብራቲሃ። ፴፮ ወጋዛ ወአዕፃዳቲሃ ወደብራቲሃ እስከ ፈለገ ግብጽ ወባሕር ዓቢይው እሰኑ። ፴፯ ወአድባረ ሣምርሂ ኤዬቴት፥ ወስካ ወፌና ወሀገረ መጽሐፍ ይእቲ ዳቤር። ፴፰ ወአኖን ወሴቁማ ወኤሱም ዓሥር ወአሐቲ አህጉር ወአዕፃዳቲሆን፤ ፴፱ ኤሬምው እራምና ወሶማ ወኢያማይን ወቤቱቁ ወፋቁሕ ወኤውማ። ፵ ወሀገረ አርጎብ እንተ ይእቲ ኬብሮን ወሶሬት ተሱዑ አህጉር ወአዕፃዳቲሆን። ፵፩ ማሖር ወኬርሜል ወአዜብ ወኢጦን ወኢያሬልዩል። ፵፪ ወኢያሪቀም ወዘቃይን ወጋባ ወተምና ተሱዑ አህጉር ወአዕፃቲሆን። ፵፫ አብዋ ወተሱር ወጌዳርው እሜገዶት ወቤታንዋ ወኤቱም ስሱ አህጉር ወአዕፃዳቲሆን። ፵፬ ቶቄ ወኤፍራታ እንተ ይእቲ ቤተ ልሔም፥ ወፋጎር ወኤጣን ወቱላን። ፵፭ ወጠጠን ወሶብሄ ወቃሬ ወጌሌም ወኤቴር ወመኖክ፥ ዓሡር ወአሐቲ አህጉር ወአዕፃዳቲሆን። ፵፮ ቀርያትበዓል፥ እንተ ይእቲ ሀገረ ኢያርብ ወሶቤታ ክልኤቲ አህጉር ወደብተራቲሆ። ፵፯ በልዳንስ ወተራብዓም ወኤምን ወሴኬወዛን ወናፍለዛን ወሶሎም ወአቃዱስ፥ ሰብዓቱ አህጉር ወአዕፃዳቲሆን። ፵፰ ወለኢያቡሴዎን እለ ይነብሩ ውስተ ኢየሩሳሌም ስእነዎሙ ደቂቀ ይሁዳ፥ አጥፍኦቶሙ ወነበሩ ኢያቡሴዎን፥ ውስተ ኢየሩሳሌም እስከ ዛቲ ዕለት።
				ምዕራፍ ፲፮።
፩ ወኮነ ደወሎሙ ለደቂቀ ዮሴፍ እምዮርዳኖስ ዘመንገለ ኢያሪኮ እምጽባሒሁ፥ ዘመንገለ ኢያሪኮ እምጽባሒሁ ወየዐርግ እምኢያሪኮ ላዕለ አድባር ዘውስተ ገዳም ውስተ ቤቴል ሎዛ። ፪ ወይወፅእ እምቤቴል ሎዛ ወየኀልፍ ላእለ ደወለ ኬሮንቲ። ፫ ወየኅልፍ ኅበ ሰብዐቱ አፍላግ ውስተ ደወሎሙ ለቤቶሮን ዘታሕታይ ወይከውን ሞጻእቱ ላዕለ ባሕር። ፬ ወተዋረሱ ደቂቀ ዮሴፍ ኤፍሬም ወምናሴ። ፭ ወኮነ ደወሎሙ ለኤፍሬምኒ በበሕዘቢሆሙ እምጽባሒሃ እላጣሮት ወኤሮኅ ወቤቶሮን እንተ ላዕሉ ወጋዛራ። ፮ ወየኀልፍ ላዕለ ባሕር እመስዓ ለቴርማ ወየኀልፍ ላዕለ ጽባሕ ዲበ ቴርናታ ወውስተ ኤላስ ወየኀልፍ እምጽባሕ ውስተ ኢያኖክ ወውስተ መራካ ወአጣሮት ወአዕፃዳቲሆን። ፯ ወይበውእ ዲበ ኢያሪኮ ወይወፅእ ዲበ ዮርዳኖስ። ፰ ወእምጣፉ የሐውር ላዕለ ባሕር ዴብ ኬልቃና ወይከውን ሞጻእቱ ዲበ ባሕር ወዝንቱ ውእቱ ርስቶሙ ለሕዝበ ኤፍሬም በበሕዘቢሆሙ። ፱ ወአህጉርኒ እለ ፈለጡ ለደቂቀ ኤፍሬም በውስተ ማእከለ ርቶሙ ለደቂቀ ምናሴ ኵሉ አህጉሪሆሙ ወሙፋራቲሆሙ። ፲ ወኢያጥፍኦሙ ኤፍሬም ለከናኔዎን እለ ይነብሩ ውስተ ጋዜር ወነበሩ ከናኔዎን ውስተ ኤፍሬም እስከ ዮም ወኮኑ መጸብሔ። 
				ምዕራፍ ፲፯።
፩ ወኮነ ደወሎሙ ለነገደ ደቂቀ ምናሴ እስመ ውእቱ በኵሉ ለዮሴፍ ወማኪር በኵሩ ለምናሴ አቡሁ ለገለአድ ወባሳን። ፪ ወኮነ ለደቂቀ ምናሴ እለ ተርፉ በበሕዘቢሆሙ ለደቂቀ ኢያዜ፥ ወለደቂቀ ቄሌዚ፥ ወለደቂቀ ኢየርያል፥ ወለደቂቀ ኢሐኬም ወለደቂቀ ኦፌር እሉ ተባዕቶሙ በበሕዘቢሆሙ። ፫ ወሰለጰአድ ወልደ ኦፌር አልቦ ደቂቀ ዘእንበለ አዋልድ ወዝንቱ ውእቱ አስማቲሆን መሐላ፥ ወኑኃ ወሔግላ፥ ወሜልካ ወቴርሳ። ፬ ወቆማ ቅድመ አልአዛር ካህን ወቅድመ ኢያሱ ወቅድመ መላእክት ወይቤላ እግዚአብሔር አዘዘ በእደ ሙሴ ከመ የሀቡነ ርስተነ በማእከለ አኅዊነ ወወሀብዎን በትእዛዘ እግዚአብሔር ምስለ አኅዊሁ ለአቡሆን። ፭ ወወድቀ ሐብለ ምናሴ ዐሠርቱ እንበለ ገእላድ ወባሳን ዘማዕዶተ ዮርዳኖስ። ፮ እስመ አዋልደ ደቂቀ ምናሴ፣ ተዋረሳ ርስተ በማእከለ አኀዊሆን ወምድረ ገላድሰ ኮነት ለደቂቀ ምናሴ እለት እርፉ። ፯ ወኮነ ደወሎሙ ለደቂቀ ምናሴ እምአሴራ ዴላንታ እንተ ቅድመ ገጾሙ ሴኮም ወየሐውር ላዕለ ደውሎሙ ለኢያሚን በውስተ ኢያቢስ ዲበ ነቅዐ ተፍቶት። ፰ ወኮነ ለምናሴ ጣፌት ወጣፌትሰ ኅበ ደወሎሙ ለደቂቀ ምናሴ ወለደቂቀ ኤፍሬም። ፱ ወይወርድ ደወሎሙ ላዕለ ቈላተ ቃራና ዘኅበ አዜብ ወዲበ ቈላተ ኢያርያል ወጤሬምንቶን ዘኤፍሬም ማእከለ አህጉረ ምናሴ፥ ወደወሉሂ ለምናሴ ላዕለ መስዕ ወደወሉሂ ለምናሴ ላዕለ መስዕ እንተ ኅበ ፈለግ። ፲ ዘኮነ ሞጻእቱ ባሕር እንተ መንገለ አዜቡ ለኤፍሬም ወዘኅበ መስዑ ለምናሴ ወይከውን ባሕር ወሰኖሙ ወበአሴር ይትራከቡ በመስዕ ወበይሳኮር እምጽባሕር። ፲፩ ወይከውን ለምናሴ በይሳኮር ወበአሴር ቶሐን ወሙፋራቲሆን ወእለ ይነብሩ ውስተ ወሙፋራቲሃ ወእለ ይነብሩ ውስተ ጌዳ ወሙፋራቲሃ፥ ወሣስልቲ እዴሃ ለመፌታ ወሙፋራቲሃ። ፲፪ ወስእኑ ደቂቀ ምናሴ አጥፍኦቶን ለእላንቱ አህጉር። ፲፫ ወተዋቀስዎ ደቂቀ ዮሴፍ ለኢያሱ ወይቤልዎ በበይነ ምንት አውረስከነ አሐደ ርስተ ወአሐደ ሐብለ እንዘ ብዙኅ ሕዝብ ንሕነ ወእግዚአብሔር ባረከነ። ፲፭ ወይቤሎሙ ዕርጉ ኅበ ኢያምር ወአንጽሕዋ ለክሙ እመ ይጸብበክሙ ደብረ ኤፍሬም። ፲፮ ወይቤሉ ኢየአክለነ ደብረ ኤፍሬም ወከናኔዎን እለ ይነብሩ ውስተኢቱ ቦሙ አፍራስ ኅሩያን ወሐፂን በቤቴል። ፲፯ ወይበሎ ኢያሱ ለደቂቀ ዮሴፍ እስመ ብዙኅ ሕዝብ አንተ ወብከ ዐቢይ ኅይል ወኢይከውነከ አሐዱ ርስት። ፲፰ እስመ ደብር ለከ ውእቱ እስመ ገዳም ውእቱ ወታነጽሖ ለከ ወይከውነከ እስከ ታጠፍኦሙ ለከናኔዎን እስመ ሠረገላ ሐፂን ሎሙ ወፅኑዕ ውእቱ ወአፍራስ ኅሩያን ቦሙ ወለሊከ ጸናዕካሆሙ። 
				ምዕራፍ ፲፰።
፩ ወተጋብኡ ኵሉ ተዓይኒሆሙ ለደቂቀ እስራኤል ውስተ ሴሎ ወተከልዋ በህየ ለደብተራ መርጡል ወአጽንዕዋ ለምድር እሙንቱ። ፪ ወተርፉ ደቂቀ እስራኤል እለ ኢተዋረሱ ሰብዓቱ ነገድ። ፫ ወይቤሎሙ ኢያሱ ለደቂቀ እስራኤል እስከ ማእዜኑ ታጸንሕዋ ለድር ዘወሀበክሙ እግዚአብሔር አምላክነ ከመ ኢትትዋረስዋ። ፬ አውጽኡ እምውስቴትክሙ ሠለስተ እደወ እምነገደ ነገድ፥ ወይትነሥኡ ይዑድዋ ለምድር ወይጽሐፍዋ ከመ ዖድዋ ወይርአይዋ ወይምጽኡ ኅቤየ። ፭ ወአቀመ ሎቱ ይሁዳ ደወሎ መንገለ አዜብ ወደቂቀ ዮሴፍ አቀሙ ደወሎሙ መንገለ መስዕ። ፮ ወአንትሙሰ ክፍልዋ ለምድር ሰብዐተ ክፍለ ወአምጽኡ ኅቤየ ዝየ ወአበውእ ለክሙ ርስተ፥ ወአወፅእ ለክሙ ዝየ ዕፃ ቅድመ እግዚአብሔር አምላክክሙ። ፯ እስመ አልቦሙ ክፍል ለደቂቀ ሌዊ ምስሌክሙ እስመ ክህነቱ ለእግዚአብሔር ክፍሎሙ። ፰ ወጋድሰ ወሮቤል ወመንፈቀ ነገደ ምናሴ ነሥኡ ርስቶሙ በማዕዶተ ዮርዳኖስ ጽባሓዊ ዘወሀብሙ ሙሴ ቍልዔሁ ለእግዚአብሔር። ፱ ወተንሥኡ እሙንቱ እደው ወሖሩ ወአዘዞሙ ኢያሱ ለእለ የሐውሩ ይዑድዋ ለምድር ወይቤሎሙ ሑሩ ዑድዋ ለምድር ወጸሐፍዋ ወግብኡ ኅቤየ ዝየ ከመ አውፅእ ለክሙ ዕፃ ቅድመ እግዚአብሔር በሴሎ። ፲ ወሖሩ ወዖድዋ ለምድር ወርእይዋ ወጸሐፍዋ ውስተ መጽሐፍ በበአህጉሪሃ ወአምጽኡ ኅበ ኢያሱ። ፲፩ ወአብአ ኢያሱ መክፈልቶሙ ቅድመ እግዚአብሔር በሴሎ። ፲፪ ወበስሖ ክፍሉ ለብንያም ቅድመ በበሕዘቢሆሙ ወረከቦሙ ደወለ አዜባ ለኢያሪኮ እምሰሜን ወየዐርግ ላዕለ ደብር ዘኀበ ባሕር ወይከውን ሞጻእቱ ምድብራይጣስ ዘቤቶን። ፲፬ ወየኀልፍ እምህየ ላዕለ አድባረ ሎዛ እንተ ዘባነ ሎዛ እንተ ዲበ አዜብ እንተ ይእቲ ቤቴል ወይወርድ ላዕለ ደወለ አጣሮት ዘሆሬህ እንተ ላዕለ አድባር ዘመንገለ አዜባ ለቤቶሮን ታሕታይ። ፲፭ ወየኅለፍ ላዕለ አሐዱ ኅብር ዘይኔጽር መንገለ ባሕር ዘመንገለ አዜቡ ለደብር ዘቅድመ ቤቶሮን ዘቅድመ አዜባ ወይከውን ሞጻእቱ ላዕለ ቀርያትበዓል እንተ ይእቲ ቀርያታርም ሀገረ ደቂቀ ይሁዳ፥ ወዝንቱ ውእቱ ደወሎሙ ዘመንገለ ባሕር። ፲፮ ወደወሎሙኒ ዘመንገለ አዜብ እምቀርያት በዓል ወየኀልፍ ላዕለ ጋይን ዲበ ነቅዐ ማይ ዘነፍቶ። ፲፯ ወይወርድ ላዕለ አሐዱ ኅብር ዘቅድመ ናጲሶናም ዘመንገለ ገቦሃ ለኤምቅራፋይን ዘኅበ መስዕ ወይወርድ እምናጲን ዲበ ዘባነ ኢያቡሴ ዘኅበ አዜብ ወይወርድ ዲበ ነቅዐ ሮጌል። ፲፰ ወየኀልፍ ዲበ ነቅዐ ቤተሳሚስ። ወይበውእ ዲበ ከልዮት እንተ ቅድመ ዐቀባ ኤታሚን። ፲፱ ወይወርድ ዲበ እብነ ቤዜዎን ዘደቀቀ ሮቤል ወየኅልፍ ዲበ ዘባነ ቤተራባ ዘኅበ መስዕ ወይወርድ ላዕለ ፍኖተ ባሕር ዘመንገለ መስዕ። ፳ ወይከውን ሞጻእቱ ለደወሎሙ ላዕለ ፍኖተ ባሕር ዘአሎን ዘመንገለ መስዕ ወገቦሁ ለዮርዳኖስ ዘኅበ አዜብ ዝንቱ ደወለ አዜብ። ፳፩ ወዮርዳኖስ ወሰኖሙ እመንገለ ጽባሕ ወዝንቱ ውእቱ ደወሎሙ ዘዐውዶሙ ለደቂቀ ብንያሚ በበሕዘቢሆሙ ዘተዋረሱ። ፳፪ ወኮና አህጉሪሆሙ ለደቂቀ ብንያሚ በበሕዘቢሆሙ ዘተዋረሱ ኢያሪኮ ወቤተግዎ ወአመቀሰስ፥ ወቤተባራ ወሰዓርቃቤፋና። ፳፫ ወአኢን ወፋራ፥ ወኤፍራታ ወቃራፋ፥ ወክልኤቲ ሞኣ፥ ወጎባሕ፥ ዐሥሩ ወክልኤቲ አህጉር ወሙፋራቲሆን። ፳፬ ገባኦን፥ ወራማ፥ ወማሴማ፥ ወቤሮን፥ ወምቄ ወቤራ ወቃፋን፥ ወቃና። ፳፭ ወሴሌቃን ወቴርስላ፥ ወኢያቡሴዎን እንተ ይእቲ ኢየሩሳሌም ወገባኦን ወሀገረ ኢያሪን ዓሥሩ ወሠላስ አህጉር ወሙፋራቲሆን። ፳፮ ወዝንቱ ውእቱ ርስቶሙ ለደቂቀ ብንያም በበሕዘቢሆሙ። 
				ምዕራፍ ፲፱።
፩ ወበስሖሙ ለደቂቀ ስምዖን ካልእ ክፍል ወኰነ ርስቶሙ ውስተ ማእከሎሙ ለደቂቀ ይሁዳ። ፪ ወረከቦሙ መክፈልቶሙ ቤርሳቤሕ ወሰማሕ ወቆሎድን ወአርሳባ፥ ወባላ፥ ወኢያሶን። ፫ ወልዑላ ወቡል ወኤርማ ወሴቈላት፥ ወቤተ ማኮሬብ ወሶርሶኤን። ፬ ፍወአቦታሩት ዐሡሩ ወሠላስ አህጉር ወሙፋራቲሆን። ፭ ሬሞን ወቴልካ ወኢያቴር፥ ወአሣ አርባዕ አህጉር ወሙፋራቲሆን ዘአውዶን፥ ለእላንቱ አህጉር እስከ ባሌቅ። ፮ ወየኅልፍ ላዕለ ባሚት ዘመንገለ አዜብ ወዝንቱ ውእቱ ርስቶሙ ለነገደ ደቂቀ ስምዖን። ፯ እስመ ኮነ መክፈልቶሙ ለደቂቀ ይሁዳ ዓቢየ እምዚአሆሙ ወወረሱ ደቂቀ ስምዖን መክፈልቶሙ። ፰ ወረከቦሙ ሣልስ መክፈልት ለደቂቀ ዛብሎን በበሕዘቢሆሙ ወኮነ ደወለ ርስቶሙ ኤሴዴቅ ወጎላ እምባሕር ወመግሬላ። ፱ ወይትአኅዝ ምስለ ቤተ ራባ ዘውስተ ቈላት እንተ ቅድመ ገጻ ለኢያቃምን። ፲ ተመይጠ እምሳዴቅ ላዕለ ቅድመ ጽባሒሁ ለቤተ ሳሚስ ዲበ ደወለ አካሲሎቴት። ፲፩ ወየኃልፍ እንተ ዳቢሮት፥ ወየዓርግ ላዕለ ፌጢ ወየኃልፍ ዘቅድመ ጽባሒሁ ለሀገረ ጌቤሮ እንተ ኅበ ሤም ወየኃልፍ ዲበ ሬሞን ዘአምተርዮዛ። ፲፪ ወየኃልፍ ላዕለ መስዓሞት ወይከውን ሞፃእቶሙ ላዕለ ጌፋሄል እንተ ኅበ ናት። ፲፫ ወናበሕል፥ ወሲሞዖን ወዲኤል ወሜቴሜን ዐሥሩ ወክልኤቲ አህጉር ወሙፋራቲሆን። ፲፬ ዝንቱ ውእቱ ርስቶሙ ለነገደ ደቂቀ ዛብሎን በበሕዘቢሆሙ እላ አህጉር ወሙፋራቲሆን። ፲፭ ወረከቦሙ ለደቂቀ ይሳኮር ራብዕ መክፈልት። ፲፮ ወኮነ ደወሎሙ ኢይዝራኤል ወካልሰሎት ወሱሳን ወአጊን ወሴዎናን ወርሄቱ። ፲፯ ወአንክሪት ወዳቤራት ወቄሶን ወሮቤስ። ፲፰ ወሬማን ወኤማፌቅ ወቤር ሳቤሕ። ፲፱ ወይትአኃዝ ደወሎሙ በታቦር ወላዕለ ሳሌም እንተ መንገለ ባሕር፥ ወቤተ ሳሚስ። ፳ ወይከውን ሞፃእተ ደወሎሙ ዮርዳኖስ፥ ዐሠርቱ ወስድስቱ አህጉር ወሙፋርቲሆን። ፳፩ ወዝንቱ ውእቱ ርስቶሙ ለነገደ ደቂቀ ይሳኮር በበሕዘቢሆሙ ወአህጉሪሆሙ ወአዕፃዳቲሆሙ። ፳፪ ወረከቦሙ ሐምሳ መክፈልት ለደቂቀ አሴር። ፳፬ ወኮነ ደወሎሙ እምኤልኬት ወኤሌፍ ወቤቶቅ፥ ወአቂያፋ ወአሊሜሊ ወአሜሄል ወማሕሳ። ፳፬ ወይትአኅዘ በቀርሜሎስ ዘመንገለ ባሕር ወበሴዎን። ፳፭ ወለበንት እምጽባሒሁ ወይገብእ በቴጌኔት፥ ወይትአኃዝ በዛብሎን ወእምጌጊ፥ ወፍትሔል ዘመንገለ መስዕ። ፳፮ ወይበውእ ደወሎሙ ውስተ ሳፍቱ ቤታሜህ፥ ወኢንሂል ወየኃልፍ ውስተ ኮበም ወአሴሜል። ፳፯ ወኤብሮን ወረዓብ ወአሜማህን፣ ወቀንታሌዎን እስከ ሲዶና ዓቢይ። ፳፰ ወይገብእ ደወሎሙ ውስተ አራማ ወእስከ ሀገረ ቅጽረ ጢሮስ ወይገብእ ደወሎሙ ውስተ ኢያሳፍ። ፳፱ ወይከውን ደወለ ሞፃእቱ ባሕር እምነ ሌብ ወኮዛብ። ፴ ወአርኮብ ወአፌቅ ወረዓው፥ ዕሥራ ወክልኤቱ አህጉር ወሙፋራቲሆን። ፴፩ ዝንቱ ውእቱ ርስቶሙ ለነገደ ደቂቀ አሴር በበሕዘቢሆሙ ወአህጉሪሆሙኒ ወሙፋራቲሆሙ። ፴፪ ወረከቦሙ ለደቂቀ ንፍታሌም ሳድስ ክፍል። ፴፫ ወኮነ ደወሎሙ መሐላም፥ ወሞላ ወቤሴሜይን ወአርሜ ወኖባ፥ ወኢያፍታሜን እስከ አእዳላን ወኮነ ሞጻእቱ ዮርዳኖስ። ፴፬ ወይገብእ ደወሎሙ ላዕለ አናብትሮን ወየኃልፍ እምህየ ላዕለ አቃናቃ ወይትአኃዝ በዛብሎን እመንገለ አዜብ። ፴፭ ወአሴርሂ ይትአኀዝ መንገለ ባሕር ወበይሁዳ ወዮርዳኖስ እመንገለ ጽባሕ። ፴፮ ወአህጉረ ሲዶና እለ ቅጽር ቦን ወጢሮስ ወእምዴቄቅ፥ ወቄሬት፥ ወአርሜት ወአራሂን። ፴፯ ወአሶር ወቃዴስ፥ ወአስራይስ፥ ወነቅዐ አሶር ወቆሬ፥ ወሜጋላህርም፥ ወቤታሚ ወታስሜሲ ዐሠርቱ ወተስዐቱ አህጉር ወሙፋራቲሆን። ፴፰ ወዝንቱ ውእቱ ርስቶሙ ለነገደ ደቂቀ ንፍታሌም። ፴፱ ወረከቦሙ ለደቂቀ ዳን ሳብዕ ክፍል ወኮነ ደወሎሙ ሰራሕት ወአሣ ሀገረ ሰማውስ ወሰላቢን ወአሞን ወሴትላታ። ፵ ወኤቤን ወቴምናታ፥ ወአቃሮን ወለተቃታ፥ው እጌቤቶን ወጌቤሌን። ፵፩ ወአዘዞር፥ ወቤኔቤዋቅ፥ ወጌቱ ሬም ወእምባሕረ ኢያላቅን ደወል፥ ዘቅሩብ ኢዮጴ። ፵፪ ዝንቱ ውእቱ ለነገደ ዳን በበሕዘቢሆሙ ወአህጉሪሆሙኒ ወሙፋርቲሆን። ፵፫ ወኢያጠቅዎሙ ደቂቀ ዳን ለአሞሬዎን እለ ያጠውቅዎሙ በውስተ ደብር ወኢያበውሕዎሙ አሞሬዎን ይረዱ ውስተ ቈላት ወነሥኡ እምነኢሆሙ አሐደ ኅብረ እምደወለ መክፈልቶሙ። ፵፬ ወሖሩ ደቂቀ ዳን ወቀተልዎሙ ለለኪስ ወነሥኡ ሀገሮሙ ወቀተልዋ በአፈ ሐፂን ወነበሩ ውስቴታ ወሰመዩ ስማ ዳን በስመ ዳን አቡሆሙ። ፵፭ ወቆሙ አሞሬዎን ከመ ይንበሩ ውስተ ኤዶም ወውስተ ላሚን ወሰንዓት እዴሁ ለኤፍሬም ላዕሌሆሙ ወኮንዎሙ መጸብሔ። ፵፮ ወሖሩ ይዑድዋ ለምድር በውስተ ደወሎሙ ወወሀብዎ ደቂቀ እስራኤል ክፍሎ ለኢያሱ በስቴቶሙ በትእዛዘ እግዚአብሐኢር። ፵፯ ወወሀብዎሙ ሀገረ ዘሰአለ ተምናሥራህ፥ ዘውስተ ደብረ ኤፍሬም ወነደቃ ለይእቲ ሀገር ወነበረ ውስቴታ። ፵፰ ወዝንቱ ውእቱ አክፍላኢሆሙ ዘከመ አስተዋረስዎሙ አልአዛር ካህን ወኢያሱ ወልደ ነዌ፥ ወመላእክተ አበዊሆሙ ለነገደ እስራኤል በበመክፈልቶሙ በሴትሎ በቅድመ እግዚአብሐኢር በኅበ ኆኅተ ደብተራ ዘመርጡል ወፈጸመ ከፌ ምድር። 						ምዕራፍ ፳።
፩ ወነበቦ እግዚአብሔር ለኢያሱ ወይቤሎ ንግሮሙ ለደቂቀ እስራኤል ወበሎሙ ሀቡ አህጉረ ምስካይ ዘእቤለክሙ በእደ ሙሴ ከመ ይስኪ ህየ ቀታሊ ዘቀተለ ነፍሰ በኢያእምሮ እንዘ ኢይፈቅድ። ፪ ወገበሩ ለክሙ አህጉረ ምስካይ ወይስኪ ውስተ አሐቲ እምእላንቱ አህጉር። ፫ ወይቁም ውስተ ኆኅተ አንቀጸ ሀገር ወይንግሮሙ ቃሎ ለሊቃናተ ይእቲ ሀገር ወያብእዎ ሰብኣ ለይእቲ ሀገር ኅቤሆሙ ወየሀብዎሙ መካነ ወይን በር ምስሌሆሙ። ፬ ወሶበ ዴገኖ አበ ደም ኢያግብእዎ ሎቱ ውስተ እዴሁ እስመ በኢያእምሮ ቀተሎ ለካልኡ ወእንዘ ኢይጸልኦ ቀዲሙ። ፭ ወይንበር ውስተ ይእቲ ሀገር እስከ ይበጽሕ ቅድመ ዐውድ ይትሐተት ወእስከ አመ ይመውት ካህን ዐቢይ ዘሀለወ በእማንቱ መዋዕል። ፮ ወይእተ አሚረ ይገብእ ቀታሊ ወየአቱ ሀገሮ ውስተ በኢቱ ወውስተ ሀገር እንተ እምህየ ሰከየው ኢይቅትሎ አበ ደም ለቀታሊ እስከ ይቀውም ቅድመ ዓውድ ወይትሐተት። ፯ ወፈለጥዎ ለቃዴስ በውስተ ገሊላ በውስተ ደብረ ንፍታሌም፥ ወለሴኬም በውስተ ደብረ ኤፍሬም ወለሀገረ አርቦቅ እንተ ይእቲ ኬርቦን በደብረ ይሁዳ። ፰ ወበማዕዶተ ዮርዳኖስ ዘመንገለ ኢያሪኮ እመንገለ ጽባሕ ወሀቡ በሶርሃ በሐቅለ ገዳም እምነገደ ሮቤል ወኤርሞት በገለአድ እምነገደ ጋድ ወጋውሎን በባሳን እምነገደ ምናሴ። ፱ እላንቱ ዘኀረዩ እምነገደ እስራኤል ወለግዩርኒ ዘሀለወ ውስቴቶሙ ከመ ይስኪ ህየ ቀታሊ ኵሉ ዘቀተለ ነፍሰ ሰብእ በኢያእምሮ ከመ ኢይቅትሎ እስመ ይቀውም ቅድመ ዓውድ ወይትሐተት። 
				ምዕራፍ ፳፩።
፩ ወመጽኡ መላእክቲሆሙ ለደቂቀ ሌዊ ኅበ አልአዛር ካህን ወኅበ ኢያሱ ወልደ ነዌ ወኅበ መላእክተ ነገደ አብያተ አበዊሆሙ ለሕዝበ እስራኤል በሴሎ በምድረ ከነአን። ፪ ወይቤሎዎሙ አዘዘ እግዚአብሔር በእደ ሙሴ ከመ የሀቡነ አህጉረ ዘውስቴቶን ንነብር ወሙፋራቲሆን ለእንስሳነ። ፫ ወወሀብዎሙ ደቂቀ እስራኤል ለሌዋውያን በትእዛዘ እግዚአብሐኢር እላንተ አህጉር ወሙፋራቲሆን። ፬ ወበጽሖሙ መክፍልቶሙ ለደቂቀ ሕዝበ ቀዓት ወኮነ ለደቂቀ አሮን ካህናት እምሕዝበ ይሁዳ ወእምሕዝበ ስምዖን ወእምሕዝበ ብንያም መክፈልቶሙ ዐሡሩ ወሠላስ አህጉር። ፭ ወለደቂቀ ቀዓት እለ ተርፉ እምሕዝበ ኤፍሬ፣ ወእምሕዝበ ዳን ወእመንፈቀ ነገደ ምናሴ መክፈልቶሙ ዐሠርቱ አህጉር። ፮ ወለደቂቀ ጌድሶን እምነገደ ሕዝበ ይሳኮር፥ ወእምሕዝበ አሴር፥ ወእምሕዝበ ንፍታሌም፥ ወእመንፈቀ ነገደ ምናሴ በባሳን መክፈልቶሙ ዐሥሩ ወሠላሳ አህጉር። ፯ ወለደቂቀ ሜራሪ በበሕዘቢሆሙ እምነገደ ሮቤል ወእምነገደ ጋድ፥ ወእምነገደ ዛብሎን መክፈልቶሙ ዐሥሩ ወክልኤ አህጉር። ፰ ወወሀብዎሙ ደቂቀ እስራኤል አህጉረ ለሌዋውያን ወሙፋርቲሆን በከመ አዘዞ እግዚአብሐኢር ለሙሴ መክፈልቶሙ። ፱ ወወሀቡ ነገደ ደቂቀ ይሁዳ ወነገደ ደቂቀ ስምዖን እላንተ አህጉረ። ፲ ወተሰምያ ለደቂቀ አሮን እምሕዝበ ቀዓት ወእምደቂቀ ሌዊ እስመ ሎሙ ኮና መክፈልቶሙ። ፲፩ ወወሀብዎሙ ምድረ ቀርታርቦቅ ደርበ አህጉረ ኤናቅ እንተ ይእቲ ኬብሮን ዘደብረ ይሁዳ ወሙፋራቲሃ ዘዐውዳ። ፲፪ ወአሕቃላተ ሀገር ወአዕፃዳቲሃ ወሀቦሙ ኢያሱ ለደቂቀ ካሌብ ወልደ ዮፎኒ ደወሎሙ። ፲፫ ወለደቂቀ አሮን ካህን ወሀቦሙ ሀገረ ምስካይ ለቀታሊ ኬብሮን ወሙፋራቲሃ ወሎቤና ወሙፋራቲሃ። ፲፬ ወአቴር ወሙፋራቲሃ ወኤታም ወሙፋራቲሃ። ፲፭ ወሄሎን ወሙፋራቲሃ ወዳቤር ወሙፋራቲሃ። ፲፮ ወናሶን ወሙፋራቲሃ ወዩጣ ወሙፋራቲሃ። ፲፯ ወቤተ ሳሚስ ወሙፋራቲሃ፥ ተስዑ አህጉር እምክልኤቱ ሕዝብ። ፲፰ ወአናቶት ወሙፋራቲሃ ወአሌሞን ወሙፋራቲሃ አርባዕቱ አህጉር። ፳ ወኵሎሙ አህጊሪሆሙ ለደቂቀ አሮን ካህናት ዐሥሩ ወሠላስ አህጉር ወሙፋራቲሃ ከማሁ። ፳፩ ወለደቂቀ ቀዓት ሌዋውያን እለ ተርፉ ኮና አህጉሪሆሙ እምሕዝበ ኤፍሬም፥ ወወሀቦሙ ሀገረ ምስካይ ለቀታሊ። ፳፪ ሴኬም ወሙፋራቲሃ ወቤቶሮን ወሙፋራቲሃ ጌዜር ወሙፋራቲሃ፥ ወቄቤዴይ ወሙፋራቲሃ አርባዕ አህጉር። ፳፫ ወእምሕዝበ ዳን አሊቆቱም ወሙፋራቲሃ ወገባቶን ወሙፋራቲሃ። ፳፬ ወኤሎን ወሙፋራቲሃ፥ ወጌቴርምን ወሙፋራቲሃ አርባዕ አህጉር። ፳፭ ወእመንፈቀ ነገደ ምናሴ ጠናሕ ወሙፋራቲሃ፥ ወዮባት ወሙፋራቲሃ፥ ክልኤቲ አህጉር። ፳፮ ወኵሎን አህጉር ዐሥሩ ወሙፋራቲሆን ዘቅሩቦን ለነገደ ደቂቀ ቀዓት እለ ተርፉ። ፳፯ ወለደቂቀ ጌድሶን ሌዋውያን እመንፈቀ ነገደ ምናሴ አህጉር እለ ፈለጡ ምስካየ ለቀታሊ፥ ጋውሎን በባሳን፥ ወሙፋራቲሃ ወአስጣሮት በባሶር ወሙፋራቲሃ፥ ክልኤቲ አህጉር። ፳፰ ወእምነገደ አሴር ወሴላ ወሙፋራቲሃ ወአቤዶን ወሙፋራቲሃ ወያቃቅ ወሙፋራቲሃ፥ ወሮዓብ ወሙፋራቲሃ አርባዕ አህጉር። ፳፱ ወእምነገደ ይሳኮር ቄስዮን ወዳቤራት ወሙፋራቲሆን ያሬማት ወኤንጋን ወሙፋራቲሆን አርባዕ አህጉር። ፴ ወእምሕዝበ ንፍታሌም ሀገር ዘፈለጡ ለቀታሊ ቃዴስ በገሊላ ወሙፋራቲሃ ወኤማት ወሙፋራትሃ፥ ወቀርያቲአም ወሙፋራቲሃ ሠላስ አህጉር። ፴፩ ወኵሎን አህጉር ዘጌዶስን በበሕዘቢሆሙ ዓሥሩ ወሠላስ አህጉር። ፴፪ ወለነገደ እምሕዝበ ዛብሎን እምሌዋውያን እምሕዝበ ዛብሎን ኢያቅማን ወሙፋራቲሃ ወቃዴስ ወሙፋራቲሃ። ፴፫ ወሲላ ወሙፋራቲሃ ሜጌታኒ ወሙፋራቲሃ አርባዕ አህጉር። ፴፬ ወበማዕዶተ ዮርዳኖስ ዘመንገለ ኢያሪኮ እምሕዝበ ሮቤል ሀገረ ምስካይ ለቀታሊ ባሶር በገዳም ወሙፋራቲሃ። ፴፭ ወያዜር ወሙፋራቲሃ፥ ወቄዴሞት ወሙፋራቲሃ፥ ወሜፌአት ወሙፋራቲሃ አርባዕ አህጉር። 
				ምዕራፍ ፳፪።
፩ ወእምዝ ጸውዖሙ ኢያሱ ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ወይቤሎሙ ለሊክሙ ሰማዕክሙ ኵሎ ዘአዘዘክሙ ሙሴ ቍልዔሁ ለእግዚአብሔር ወሰማዕክሙ ቃልየ ኵሎ ዘአዘዘኩክሙ። ፪ ወኢኀደግሙ አኅዊክሙ በእማንቱ መዋዕል ብዙኃት እስከ ዛቲ ዕለት ወዐቀብክሙ ትእዛዞ ለእግዚአብሔር አምላክክሙ። ፫ ወይእዜሰ አዕረፎሙ እግዚአብሔር አምላክክሙ ለአኅዊክሙ በከመ ይቤሎሙ። ፬ ወይእዜኒ ተመየጡ ወእትዉ ውስተ አብያቲክሙ ወውስተ ደወልክሙ ውስተ ብሔር ዘወሀብክሙ ሙሴ ገብረ እግዚአብሐኢር በማዕዶተ ዮርዳኖስ። ፭ ወባሕጡ ተዓቀቡ ከመ ትግበሩ ጥቀ ትእዛዞ ወሕጎ ዘአዘዘክሙ ሙሴ ቍልዔሁ ለእግዚአብሔር ከመ ታፍቅርዎ ለእግዚአብሔር አምላክነ ወትሑር በኵሉ ፍናዊሁ ወትዕቀቡ ትእዛዞ ወትትልውዎ ወታምልክዎ በኵሉ ልብክሙ ወበኵሉ ነፍስክሙ። ፮ ወባረኮሙ ኢያሱ ወፈነዎሙ ወአተዉ ውስተ አብያቲሆሙ። ፯ ወለመንፈቀ ነገደ ምናሴ ወሀቦሙ፥ ሙሴ በባሳን ወለመንፈቆሙሰ ወሀቦሙ ኢያሱ ምስለ አኅዊሆሙ በማዕዶተ ዮርዳኖስ ዘኀበ ባሕር። ፰ ወሶበ ፈነዎሙ ኢያሱ ውስተ አብያቲሆሙ አተዉ ምስለ ብዙኅ ንዋይ፥ ወምስለ ብዙኅ እንስሳ ወምስለ ወርቅ ወብሩር ወብርት ወሐፂን ወአልባሰ ብዙኅ ጥቀ ዘተካፈሉ በርበረ ፀሮሙ ምስለ አኅዊሆሙ። ፱ ወተመይጡ ወአተው ደቂቀ ሮቤል ወደቂቀ ጋድ ወመንፈቀ ነገደ ምናሴ እምደቂቀ እስራኤል እምነ ሴሎ ዘምድረ ከነአን ከመ ይሑሩ ውስተ ገለአድ ውስተ ደወሎሙ ወውስተ ርስቶሙ ዘተዋረስዋ በትእዛዘ እግዚአብሐኢር በእደ ሙሴ። ፲ ወበጽሑ ውስተ ገለአድ ዘዮርዳኖስ ዘምድረ ከነአን ወነደቁ ደቂቀ ጋድ ወደቂቀ ሮቤል ወመንፈቀ ነገደ ምናሴ በህየ ምሥዋዐ ዐቢየ ዘያስተርኢ። ፲፩ ወሰምዑ ደቄቀ እስራኤል ከመ ነደቁ ምሥዋዐ ደቂቀ ሮቤል ወደቂቀ ጋድ ወመንፈቀ ነገደ ምናሴ በውስተ ደወለ ምድረ ከነአን በኅበ ገላድ ዘዮርዳኖስ በማዕዶቶሙ ለደቂቀ እስራኤል ፡ ፲፪ ወሰምዑ ደቂቀ እስራኤል ኵሎሙ ወተጋብኡ ውስተ ሴሎ ከመ ይዕርጉ ወይትቃተልዎሙ። ፲፫ ወለአኩ ደቂቀ እስራኤል ኅበ ደቂቀ ሮቤል ወኅበ ደቂቀ ጋድ ወኅበ መንፈቀ ነገደ ምናሴ ውስተ ምድረ ገላድ ፊንሐስሃ ወልደ አልአዛር ወልደ አሮን ካህን። ፲፬ ወዐሠርተ መላእክት ምስሌሁ መልአክ አሐዱ አሐዱ እምአብያተ አበዊሆሙ እምኵሉ ነገደ እስራኤል እደወ መላእክት አብያተ አበዊሆሙ ወመሳንፍት እሙትኑ ለእስራኤል። ፲፭ ወበስሑ ኅበ ደቂቀ ጋድ ወኅበ ደቂቀ ሮቤል ወኅበ መንፈቀ ነገደ ምናሴ ውስተ ገለአድ። ፲፮ ወነገርዎሙ ወይቤልዎሙ ከመዝ ይቤሉ ኵሉ ተዓይን እግዚአብሐኢር ምንትኑ ዛቲ አበሳ ዘአበስክሙ ቅድመ አማልከ እስራኤል ከመ ትኅድጉ ዮም ተሊዎቶ ለእግዚአብሔር። ፲፯ አስተንአስክሙኑ ኅጢአቶ ለፌጎር ዘኢነጻሕነ እምኔሃ እስከ ዮም ወኮነ መቅሠፍት ላዕለ ትእይንቱ ለእግዚአብሔር። ፲፰ ዮምኒ አንትሙ ኀደግሙ ተሊዎቶ ለእግዚአብሔር ወእምከመ አንትሙ ዮም ክሕድክምዎ ለእግዚአብሔር ጌሠመ ላዕለ ኵሉ እስራኤል ይከውን መቅሠፍት። ፲፱ ወይእዜኒ እመ ትንእሰክሙ ደወለ ምድርክሙ ዕደዉ ውስተ ኢየሩሳሌም ደወለ ምድረ እግዚአብሔር ኅበ ትነብር ህየ ደብተራሁ ለእግዚአብሔር ወትዋረሱ ምስሌነ ወኢትክሕድዎ ለእግዚአብሔር እስመ ነደቅሙ ምሥዋዐ አፍኣ እምሥዋዒሁ ለእግዚአብሔር አምላክነ። ፳ አኮኑ አካን ወልደ ዛራ አመ አበሰ ወጌገየ ወነሥአ እምዘኅሩም ላዕለ ኵሉ ትእይንተ እስራኤል ኮነ መቅሠፍት ሶበ ባሕቲቱ አበሰ ቦኑ ባሕቲቱ ሞተ በኅጢአቱ። ፳፩ ወአውሥኡ ደቂቀ ሮቤል ወደቂቀ ጋድ ወመንፈቀ ነገደ ምናሴ ወይቤልዎሙ ለመላእክተ እስራኤል እንዘ ይብሉ እግዚአብሔር ውእቱ አምላክ ወእግዚእ አምላክ አማልክት ውእቱ። ፳፪ እግዚአብሔርሰ ውእቱ የአምር ወለእስራኤል ውእቱ የአምሮ ከመ አኮ ለክሒድ ወለአብሶ ዘገበርነ ቅድሜሁ ለእግዚአብሔር ወእመ አኮሰ ኢያድኅነነ ዮም። ፳፫ ወእመኒ ምሥዋዐ ነደቅነ ለነ ከመ ንክሐዶ ለእግዚአብሔር አምላክነ ወከመ ናዕርግ ላዕሌሁ መሥዋዕተ ቍርባን ወዕመኒ ከመ ንግበር ላዕሌሁ መሥዋዕተ መድኅኒት ውእቱ ለሊሁ እግዚአብሔር ለይትኀሠሠነ። ፳፬ ወእመአኮሰ በበይነ ፍርሀተ ነገር ዘገበርናሁ ለዝንቱ ግበር እንዘ ንብል ከመ ኢይበልዎሙ ጌሠመ ውሉድክሙ ለውሉድነ ምንት ብክሙ ምስለ እግዚአብሔር አምላከ እስራኤል። ፳፭ እስመ አቀመ እግዚአብሔር ወሰነ ማእከሌክሙ ወማእከሌነ ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ለዮርዳኖስ አቀሞ ወአልብክሙ ክፍል ምስለ እግዚአብሔር ወይሬስይዎሙ ነኪራነ ውሉድክሙ ለውሉድነ ከመ ኢያውፅእዎሙ እምአምልኮ እግዚአብሔር። ፳፮ ወንቤ ከመ ንግበር ከመዝ ወንንድቅ ዘንተ ምሥዋዐ አኮ በበይነ ቍርባነ ወአኮ በበይነ መሥዋዕት። ፳፯ አላ ከመ ይኩን ዝንቱ ስምዐ ማእከሌነ ወማእክሌክሙ ማእከለ እምድኅሬነ ከመ ያምልክዎ አምልኮ ለእግዚአብሔር በቅድሜሁ በቍርባንክሙ ወበመሥዋዕተ መድኅኒትክሙ ወኢይበልዎሙ ውሉድክሙ ለውሉድነ ጌሠመ አልብክሙ ክፍል ምስለ እግዚአብሔር። ፳፰ ወንቤ አመ ኮነ ድኅረ ወይቤሉነ ጊሠመ አው ለውሉድነ ከመ ይበልዎሙ ናሁ ርእዩ አምሳለ ምሥዋዑ ለእግዚአብሔር ዘገብሩ አበዊነ አኮ በበይነ ቍርባን ወአኮ በበይነ መሥዋዕት አላ ከመ ይኩን ስምዐ ማእከሌነ ወማእከሌክሙ። ፳፱ ሐሰ እስከ ነኀድግ ተሊዎቶ ለእግዚአብሔር ዮም ከመ ንክሐዶ ለእግዚአብሔር ወከመ ንንድቅ ለነ ምሥዋዐ ለቍርባን ወለመሥዋዕተ ሰላም ወለመሥዋዕተ መድኅኒት ዘእንበለ ውስተ ምሥዋዒሁ ለእግዚአብሔር አምላክነ ዘቅድመ ደብተራሁ። ፴ ወሶበ ሰምዑ ፊንሐስ ካህን ወኵሎሙ መላእክተ ተዓይን ወመሳፍንተ እስራኤል እለ ምስሌሁ ቃለ ዘይቤልዎሙ ደቂቀ ሮቤል ወደቂቀ ጋድ ወመንፈቀ ነገድ ምናሴ አርመሙ ወተፈሥሑ። ፴፩ ወይቤሎሙ ፊንሐስ ወልደ አልአዛር ካህን ለደቂቀ ሮቤል ወለደቂቀ ጋድ ወለመንፈቀ ነገደ ምናሴ ዮም አእመርነ ከመ ሀለወ እግዚአብሔር ምስሌነ እስመ ኢአበስክሙ ቅድመ እግዚአብሔር ዘንተ ኅጢአተ ወእስመ አድኀንክምዎሙ ለእስራኤል እምእዴሁ ለእግዚአብሔር። ፴፪ ወገብአ ፊንሐስ ወልደ አልአልዛር ካህን ወመላእክተ ተዓይንኒ ምስሌሁ ኅበ ደቂቀ እስራኤል ወሖሩ ምስሌሆሙ መላእክት እምደቂቀ ሮቤል ወእምደቂቀ ጋድ ወእመንፈቀ ሮቤል ምናሴ እምገላድ ውስተ ምድረ ከነአን ኅበ ደቂቀ እስራኤል። ፴፫ ወነገርዎሙ ለደቂቀ እስራኤል ወአደሞሙ ዝንቱ ነገር ወሶበ ነገርዎሙ ለደቂቀ እስራኤል ባረክዎ ለአምላክ ደቂቀ እስራኤል ወይቤሉ ኢነ ዓርግ እነክ ኅቤሆሙ ከመ ንትቃተሎሙ ወከመ ናጥፍኣ ከመ ንትቃተሎሙ ወከመ ናጥፍኣ ከመ ንትቃተሎሙ ወከመ ናጥፍኣ ለምድረ ደቂቀ ሮቤል ወደቂቀ ጋድ ወመንፈቀ ነገደ ምናሴ ዘነበሩ ላዕሌሃ። ፴፬ ወሰመዮ ኢያሱ ለውእቱ ምሥዋዕ ስምዕ ዘሮቤል ወዘጋድ ወዘመንፈቀ እንገደ ምናሴ ወይቤሉ እስመ ስምዕ ውእቱ ማእከሎሙ ከመ እግዚአብሔር ውእቱ አምላኮሙ። 
				ምዕራፍ ፳፫።
፩ ወእምዘ እምድኅረ ብዙኅ መዋዕል እምድኅረ አዕረፎሙ እግዚአብሔር አምላከ እስራኤል እምኵሉ ፀሮሙ ዘዓውዶሙ ወልህቀ ኢያሱ ወኀለፈ መዋዕሊሁ። ፪ ጸውዐ ኵሎ ደቂቀ እስራኤል ወሊቃናቲሆሙ ወመላእክቲሆሙ ወጸሐፍቶሙ ወመኳንንቲሆሙ ወይቤሎሙ ናሁ ረሳዕኩ አንሰ ወኀለፈ መዋዕልየ። ፫ ወለሊክሙ ርኢክሙ ኵሎ ዘገብረ እግዚአብሔር አምላክነ ላዕለ እሕዝብ እለ ቅድመ ገጽክሙ ከመ ግዚአብሔር አምላክነ ፀብኦሙ ለነ። ፬ ወናሁ ርእዩ ኀደጉ ለክሙ አሕዛበ እለ ተርፉ ውስተ አድዋሊክሙ ዘዘሕዘቢክሙ ወዘእምዮርዳኖስ ኵሎ አሕዛበ ዘሠረውክዎሙ ወባሕር ዐቢይ ምዕራብ ፀሐይ ወሰንክሙ። ፭ ወእግዚአብሔር አምላክክሙ ውእቱ ያጠፍኦሙ ለክሙ እምቅድመ ገጽክሙ ወትወርሱ ምድሮሙ በከመ ይቤለነ እግዚአብሔር አምላክነ። ፮ ወአጽንዑ ጥቀ ከመ ትዕቀቡ ወከመ ትግበሩ ኵሎ ዘጽሑፍ ውስተ መጽሐፈ ሕጉ ለሙሴ ከመ ኢትትገኀሡ እምኔሁ እምዘአዘዘክሙ ምሙሴ ኢለየማን ወኢለፀጋም ከመ ኢተአብሱ። ፯ ወኢትባኡ ውስተ እሉ አሕዛብ እለ ተርፉ እምኔክሙ ወአስማተ አማልክቲሆሙ ኢይሰመይ በውስቴትክሙ ወኢትምሐሉ ቦሙ ወኢትስግዱ ሎሙ ወኢታምልክዎሙ። ፰ አላ ለእግዚአብሔር አምላክክሙ ትልውዎ በከመ ገብረ ለክሙ እስከ ዛቲ ዕለት። ፱ ወውእቱ እግዚአብሔር ያጠፍኦሙ እምቅድመ ገጽክሙ ለአሕዛብ ዐበይት ወጽኑዓን ወለክሙሰ አልቦ ዘተቃወመክሙ ቅድሜክሙ እስከ ዛቲ ዕለት። ፲ አሐዱ ብእሲ እምኔክሙ ይሰድድ ዐሠርተ ምእተ እስመ እግዚአብሔር አምላክነ ይፀብእ ለነ በከመ ይቤለነ። ፲፩ ወተዓቀቡ ጥቀ ነፍስክሙ ከመ ታፍቅርዎ ለእግዚአብሔር አምላክነ። ፲፪ ወእመሰ ተመየጥክሙ ወኀደግዎሙ ትገብኡ ውስተ እሉ አሕዛብ እለ ተርፉ ምስሌክሙ ወኢትትዋሰቡ ምስሌሆሙ ወኢትደመሩ ውስቴቶሙ። ፲፫ ወለሊክሙ አእምሩ ከመ ኢያጠፍኦሙ እንከ እግዚአብሔር ለእሉ አሕዛብ እምቅድሜክሙ ወይከውኑክሙ መሥገርተ ወዕቅፍተ ወቀኖታተ ውስተ መሥርገተ ወዕቅፍተ ወቀኖታተ ውስተ ሰኳንዊክሙ ወይደጕጹክሙ ውስተ አዕይንቲክሙ እስከ ትጠፍኡ እምድር ቡርክት ዘወሀበክሙ እግዚአብሔር አምላክክሙ። ፲፬ ወአንሰ አሐውር ውስተ ፍኖት ከመ ኵሉ እለ ውስተ ምድር ወአእምሩ በኵሉ ልብክሙ ወበኵሉ ነፍስክሙ ከመ ኢትኅድገት ወኢአሐቲ ቃል እምኵሉ ሠናይት ዘይቤለክሙ እግዚአብሔር አምላክነ ወኵሉ በጽሐነ ወአልቦ ዘኢረከበነ እምኔሁ። ፲፭ ወበከመ በስሐክሙ ኵሉ ቃል ሠናይ ዘይቤለክሙ እግዚአብሔር አምላክክሙ ከማሁ ያመጽእ ላዕሌክሙ እግዚአብሔር አምላክክሙ ኵሎ ቃለ እኩየ እስከ ያጠፍአከሙ እምዛቲ ምድር ቡርክት ዘወሀበክሙ እግዚአብሔር። ፲፮ እምከመ ኀደግሙ ኪዳኖ ለአምላክክሙ ዘወሀበክሙ ወዘአዘዘክሙ ወለመ ሖርክሙ ወአምላክሙ አማልክተ ባዕድ ወሰገድክሙ ሎሙ ይትመዓዕ በመዐት እግዚአብሔር ላዕሌክሙ ወፍጡነ ያጠፍአክሙ እምድር ዘወሀበክሙ።
				ምዕራፍ ፳፬።
፩ ወአስተጋብኦሙ ኢያሱ ለኵሉ ሕዝበ እስራኤል ውስተ ሴሎሙ ወጸውዖሙ ለሊቃናተ እስራኤል ወለመላእክቲሆሙ ወለጸሐፍቶሙ ወለመላእክቲሆሙ ወለጸሐፍቶሙ ወአቀሞሙ ቅድመ እግዚአብሔር። ፪ ወይቤሎሙ ኢያሱ ለኵሉ ሕዝብ ከመዝ ይቤ እግዚአብሔር አምላከ እስራኤል በማዕዶተ ፈለግ ነበሩ አበዊክሙ ቀደምት ታራ አቡሁ ለአብርሃም ወአቡሁ ለናኮር ወአምለኩ ባዕዳነ አማልክተ። ፫ ወነሣእክዎ ለአቡክሙ ለአብርሃም እማዕዶተ ፈለግ ወወሰድክዎ ውስተ ኵሉ ድምረ ከነአን ወአስተባዛኅኩ ዘርኦ። ፬ ወወሀብክዎ ይስሐቅሃ ወለይስሐቅኒ ያዕቆብሃ ወኤሳውሃ ወወሀብክዎ ወኤሳው ደብረ ሴይር ወአውረስክዎ፥ ወያዕቆብሰ ወደቂቁ ወረዱ ውስተ ግብጽ ወኮኑ በህየ ሕዝበ ዐቢየ ወበዝኁ ወጸንዑ ወሣቀይዎሙ ግብጽ። ፭ ወቀተልክዎሙ ለግብጽ በበይነ ዘገብሩ ላዕሌሆሙ። ፮ ወእምድኅረ ዝንቱ አውፃእክዎሙ ለአበዊክሙ ወቦእክሙ ውስተ ባሕር ወዴገኑክሙ ግብጽ ወተለዉክሙ ወተለዉ ድኅሬሆሙ ለአበዊክሙ በአፍራስ ወበሠረገላት ውስተ ባሕረ ኤትራ። ፯ ወጸራሕክሙ ኅበ እግዚአብሔር ወፈነውኩ ደመና ወቆባረ ማእከሌክሙ ባሕረ ወደፈኖሙ ወርእያ አዕይንቲክሙ ኵሎ ዘገበርኩ በምድረ ግብጽ ወነበርክሙ ብዙኅ መዋዕለ ውስተ ገዳም። ፰ ወወሰድኩክሙ ውስተ ምድረ አሞሬውን እለ ይነበሩ በማዕዶተ ዮርዳኖስ ወተቃተሎሙ ሙሴ ወአግባእክዎሙ ውስተ እዴክሙ ወተዋረስክሙ ምድሮሙ ወአጥፋእክዎሙ እምቅድሜክሙ። ፱ ወተንሥአ ባላቅ ወልደ ሶፎር ንጉሠ ሞአብ ወተቃተሎሙ ለእስራኤል ወለአከ ወጸውዖ ለበዓም ወልደ ቤዖር ከመ ይርግምክሙ። ፲ ወኢፈቀድኩ አጥፍእክሙ ወበረከተ ባረኩክሙ ወአድኅንኩክሙ እምእዴሁ። ፲፩ ወዐደውክሙ ዮርዳኖስ ወበጻሕክሙ ውስተ ኢያሪኮ ወተቃተሉክሙ እለ ይነበሩ ውስተ ኢያሪኮ ወአሞሬዎን ወከናኔዎን ወፌርዜዎን ወኤዌዎን ወኢያቡሴዎን ወኬጠኢዎን ወጌርጌሴዎን ወአግባእክዎሙ ውስተ እዴክሙ። ፲፪ ወፈነውኩ ላዕሌሆሙ እምቅድሜክሙ ዐኮተ ወሰደድክዎሙ እምቅድሜክሙ ለዐሠርቱ ወክልኤቱ ነገሥት ዘአሞሬዎን አኮ በሰይፍከ ወአኮ በቀስትከ። ፲፫ ወወሀብኩክሙ ምድረ ዘኢጻመውክሙ ባቲ ወአህጉረ እለ ኢነደቅክሙ ወዘይት ዘኢተከልክሙ ትበልዑ አንትሙ። ፲፬ ወይእዜኒ ፍርህዎ ለእግዚአብሔር ወአምልክዎ በጽድቅ ወበርትዕ ወአሰስሉ እምኔክሙ አማልክተ ነኪር ዘአምለኩ እበዊክሙ በማዕዶተ ፈልግ ወበግብጽ ወአምልኮ አምልክዎ ለእግዚአብሔር። ፲፭ ወእመሰ ኢፈቀድክሙ ታምልክዎ ለእግዚአብሔር ኅረዩ ለክሙ ዮም መነ ታመልኩ እመ አክኮ አማልክተ አበዊክሙ እለ ማዕዶተ ፈለግ ወመ አኮ አማልክተ አሞሬዎን እለ ውስተ ምድሮሙ ሀሎክሙ ዮም ወአንሰ ወቤትየ እግዚአብሔርሃ ናመልክ እስመ ቅዱስ ውእቱ። ፲፮ ወአውሥኡ ኵሉ ሕዝብ ወይቤሉ ሐሰ ለነ እስከ ነኅድጎ ለእግዚአብሔር ወናመልክ ባዕዳነ አማልክተ። ፲፯ ወለነሰ እግዚአብሔር አምላክነ እስመ ውእቱ አምላክ ወውእቱ አውፅአነ ለነ ወለአበዊነ እምግብጽ ወእምቤተ ቅኔት ወኵሎ ዘገብረ ለነ ተአምረ ዐበይተ ወዐቀበነ በኵሉ ፍኖት እንተ ባቲ ሖርነ በውስተ ኵሉ አሕዛብ እለ ኀለፍነ ላእሌሆሙ። ፲፰ ወአውፅኦሙ እግዚአብሔር ለአሞሬዎን ወለኵሉ አሕዛብ እለ ይነብሩ ውስተ ምድር እምቅድሜነ ወከማሁ ንሐነሂ ናመልኮ ለእግዚአብሔር እስመ ውእቱ አምላክነ። ፲፱ ወይቤሎሙ ኢያሱ ለሕዝብ ኢትክሉ አምልኮቶ ለእግዚአብሔር እስመ ቅዱስ ውእቱ ወአምላክ ቀናኢ ውእቱ ወምከመ አቅናእክምዎ ኢየኀድግ ለክሙ ኀጣውኢክሙ ወአበሳክሙ። ፳ ወእምከመ ኀደግምዎ ለእግዚአብሔር ወአምለክሙ ባዕዳነ አማልክተ የሐውር ወይሣቅየክሙ ወያጠፍአክሙ ህየንተ ዘአሠነየ ላዕሌክሙ። ፳፩ ወይቤልዎ ሕዝብ ለኢያሱ ዳዕሙ ለእግዚአብሔር ናመልኮ። ፳፪ ወይቤሎሙ ኢያሱ ለሕዝብ ለሊክሙ ስምዕ ላዕለ ርእሰክሙ ከመ ለሊክሙ ኀረይክምዎ ለእግዚአብሔር ታምልክዎ ወይቤሉ ሰማዕነ። ፳፫ ወይቤሎ ይእዜኒ አሰስሉ አማልክተ ነኪር ዘኅቤክሙ ወአርትዑ ልበክሙ ኅበ እግዚአብሔር አምላከ እስራኤል። ፳፬ ወይቤልዎ ሕዝብ ለኢያሱ ለእግዚአብሐኢር አምላክነ ናመልኮ ወቃለ ዚአሁ ንሰምዕ። ፳፭ ወተካየዶሙ ኢያሱ ለሕዝብ በይእቲ ዕለት ወወሀቦሙ ሕገ ወፍትሐ በሴሎም በቅድመ ደብተራሁ ለአምላከ እስራኤል። ፳፮ ወጸሐፎ ኢያሱ ለዝንቱ ነገር ውስተ መጽሐፈ ሕጉ ለእግዚአብሔር ወነሥአ ኢያሱ እብነ ዐባየ ወአቀማ መትሕተ ዕፀ ጠርበኢንቶስ ቅድመ እግዚአብሔር። ፳፯ ወይቤሎሙ ኢያሱ ለኵሎሙ ሕዝብ ናሁ ዛቲ እብን ስምዕ ላእሌክሙ እስመ ይእቲ ሰምዓት ኵሎ ዘተብህለ በኅበ እግዚአብሔር ዘከመ ተናገረክሙ ዮም ወትኩንክሙ በደኃሪ መዋዕል ለእመ ሐሰውክምዎ ለእግዚአብሔር አምላኪየ። ፳፰ ወፈነዎሙ ኢያሱ ለሕዝብ ወአተዉ ኵሎሙ ውስተ በሐውርቲሆሙ ወማለክዎ እስራኤል ለእግዚአብሔር በኵሉ መዋዕሊሁ ለኢያሱ ወበኵሉ መዋዕሊሆሙ ለሊቃናት እለ አንኁ መዋዕሊሆሙ እምድኅረ ኢያሱ ወኵሎሙ እለ ርእዩ ግብሮ ለእግዚአብሔር ኵሎ ዘገብረ ለእስራኤል። ፳፱ ወኮነ እምድኅረ ዝንቱ ሞተ ኢያሱ ወልደ ነዌ ገብረ እግዚአብሔር ወምእት ወዐሠርቱ ዓመታቲሁ። ፴ ወቀበርዎ ውስተ ደወለ ርስቱ ተምናሥራኅ ውስተ ደብረ ኤፍሬም እመንገለ መስዑ ለደብረ ገዓስ ህየ። ፴፩ ወወደዩ ምስሌሁ ውስተ መቃብሩ ኅበ ቀርዎ መጣብሐ ዘእዝኅ እለ ቦቱ ገዘሮሙ ለደቂቀ እስራኤል በገልገላ አመ ወፅኡ እምግብጽ በከመ አዘዞ እግዚአብሔር ወህየ ሀለዋ እስከ ዮም። ፴፪ ወአዕፅምቲሁ ለዮሴፍ ዘአውጽኡ እምግብጽ ወከረዩ ውስተ ሰቂማ ውስተ አሐዱ ኅብር ዘገራህት ዘተሣየጣ ያዕቆብ እምአሞሬዎን እለ ይነብሩ ውስተ ሰቂማ በምእት አባግዕ ወወሀቦ ለዮሴፍ ክፍሎ። ፴፫ ወኮነ እምድኅረ ዝንቱ አልአዛር ወልደ አሮን ሊቀ ካህናት ሶበ ሞተ ወቀበርዎ ውስተ ምድረ በአር ወእወሀቦ ለፊንሐስ ወልዱ በደርበ ኤፍሬም። ፴፬ ወይእተ አሚረ ነሥኡ ደቂቀ እስራኤል ታቦቶ ለእግዚአብሔር ወወሰድዋ ምስሌሆሙ ወፊንሐስ አኮ ሊቀ ካህናት ህየንተ አልአዛር አቡሁ እስከ አመ ሞተ ወከረዩ ሎቱ ውስተ ገባኦን ውስተ ምድሮሙ፥ ወአተዉ ኵሎሙ ደቂቀ እስራኤል ውስተ አብያቲሆሙ ወውስተ አህጉሪሆሙ። ፴፭ ወእምዝ አምለኩ ደቂቀ እስራኤል አስጠራጢን ወአስጣሮት ወአማልክተ አሕዛብ እለ ዐውዶሙ ወአግብኦሙ እግዚአብሔር ውስተ እደ ኤግሎሙ ንጉሠ ሞአብ ወቀነዮሙ ዐሠርተ ወሰመንተ ዓመት።
				ተፈጸመ ኦሪት ዘኢያሱ፥
			ወስብሐት ለእግዚአብሔር ዘኢይቀብል ባሕረ ተውዳሱ፥
					አሜን።
				ኦሪት ዘመሳፍንት
				ምዕራፍ ፩።
፩ ወኮነ እምድኅረ ሞተ ኢያሱ ተስእሉ ደቂቀ እስራኤል ኅበ እግዚአብሔር እንዘ ይብሉ መኑ የዐርግ ለነ ኅበ ከናኔዎን መልአክ ዘይትቃተሎሙ ለነ። ፪ ወይቤሎሙ እግዚአብሔር ይሁዳ ይዕርግ ወናሁ አባግእክዋ ለምድር ውስተ እዴሁ። ፫ ወይቤሎ ይሁዳ ለስምዖን እኁሁ ዕርግ ምስሌየ በውስተ መክፈልትየ ወንትቃተሎሙ ለከነአን ወአሐውር አነኒ ምስሌከ በውስተ መክፈልትከ ወሖረ ስምዖን ምስሌሁ። ፬ ወዐርግ ይሁዳ ወአግብኦሙ እግዚአብሔር ለከናኔዎን ወለፌርዜዎን ውስተ እዴሁ ወቀተሎሙ በባዜቅ እልፈ ብእሴ። ፭ ወረከብዎ ለአዶንቤዜቅ በባዜቅ ወተቃተልዎ ወቀተልዎሙ ለከናኔዎን ወለፌርዜዎን። ፮ ወጐየ አዶንቤዜቅ ወዴገንዎ ወተለውዎ ወአኀዝዎ ወመተሩ አርእስተ እደዊሁ ወእገሪሁ። ፯ ወይቤሎሙ አዶንቤዜቅ ዘሰብዓ ነገሥት አርእስት እደዊሆሙ ወእገሪሆሙ ምቱራት ሀለዉ አስተጋቢእየ በታሕተ ማእድየ ወበከመ ገበርኩ እክማሁ ፈደየኒ እግዚአብሔር ወወሰድዎ ኢየሩሳሌም ወሞተ በህየ። ፰ ወተቃተሉ ደቂቀ ይሁዳ ምስለ ኢየሩሳሌም ወአስተጋብእዋ ወቀተልዋ በአፈ ሐፂን ወአውዐዩ ሀገራ በእሳት። ፱ ወእምዝ ወረዱ ደቂቀ ይሁዳ ይትቃተልዎሙ ለከናኔዎን እለ ይነብሩ ውስተ አድባር። ፲ ወሖረ ይሁዳ ውስተ ከናኔዎን እለ ይነበሩ ውስተ ኬብሮን ወወፅኡ ሰብአ ኬብሮን ወተቀበልዎሙ ወስማ ለኬብሮን ትካት ወርያርቦቃ ሴፌር ወቀተልዎሙ ለሴሲ ወለኡኪማም ወለታሜ ትውልደ ኤናቅ። ፲፩ ወሖሩ እምህየ ኅበ እለ ይነብሩ ዳቤር ወስማ ለዳቤር ትካት ሀገረ መጽሐፍ። ፲፪ ወይቤ ካሌብ ለዘቀተላ ለሀገረ መስሐፍ ወአስተጋብኣ እሁቦ አስካሃ ወለትየ ትኩኖ ብእሲተ። ፲፫ ወአስተጋብአ ጎቶንያል ወልደ ቄኔዝ እኁሁ ለካሌብ ዘይንእስ ወወሀቦ አስካሃ ወለቶ ትኩኖ ብእሲተ። ፲፬ ወሶበ ለሐዊር አምከራ ጎቶንያል ትስአሎ ለአቡሃ ይጸግዋ ዐፀደ ወፍር፥ ወአንጐርጐረት በዲበ አድግ ወጸርሐት ወትቤ ውስተ ብሔረ አዝያብ ፈነውከኒ ወይቤላ ካሌብ ምንተ ኮንኪ። ፲፭ ወትቤሎ አስካ ሀበኒ በረከተ እስመ ብሔረ አዝያብ ፈነውከኒ ወሀበኒ ቤዛ ማይ ወወሀባ ካሌብ በከመ ትፈቱ በልባ ቤዛ ሕሙም ወቤዛ ትኩዝ። ፲፮ ወደቂቀ ዮባብ ቄንያዊ ሐሙሁ ለሙሴ ዐርጉ እምሀገረ ፊንቆ ኅበ ደቂቀ ይሁዳ ውስተ ሐቅለ ይሁዳ ዘመንገለ አዜብ ውስተ ሙራደ አራድ ወሖረ ወነበረ ምስሌሆሙ። ፲፯ ወሖረ ይሁዳ ምስምለ ስምዖን እኁሁ ወቀተልዎሙ ለከናኔዎን እለ ይነብሩ ውስተ ሴፍር ወአሕረምዋ ወአጥፍእዋ። ፲፰ ወኢተዋረሳ ይሁዳ ለጋዛን ወለደወላ ለአስተቃሎና ለደወላ ለአቃሮን ወለደወላ ለአዛጦን ወሙፋራቲሃ። ፲፱ ወሀለወ እግዚአብሔር ምስለ ይሁዳ ወተዋረሰ ደብረ ወስእነ ተዋርሶቶሙ ለእለ ይነብሩ ውስተ ቈላት እስመ ሠረገላተ ሐፂን ሎሙ። ፳ ወወሀብዎ ለካሌብ ኬብሮን በከመ ይቤ ሙሴ ወተዋረሰ እምህየ ሠላሳ አህጉረ ወአሰሰሎሙ እምህየ ለሠለስቱ ደቂቀ ኤናቅ። ፳፩ ወለኢያቡሴዎን እለ ይነብሩ ውስተ ኢየሩሳሌም ኢያሰሰውልዎሙ ደቂቀ ብንያም ወነበሩ ኢያቡሴዎን ምስለ ደቂቀ ብንያም እስከ ዛቲ ዕለት። ፳፪ ወዐርጉ ደቂቀ ዮሴፍ እሙንቱኒ ውስተ ቤቴል ወእግዚአብሔር ምስሌሆሙ ወተዐየኑ ወርእይዋ ለቤቴል ወስማ ለይእቲ ሀገር ትካት ሎዛ። ፳፫ ወርእዩ ሰብአ ማዕቅብ ብእሴ እንዘ ይወፅእ እምሀገር ወአኅዝዎ ወይቤልዎ አርእየነ ምብዋኣ ለሀገር ወንገብር ምሕረተ ምስሌከ። ፳፬ ወአርአዮሙ እንተ ኅበ ይበውእዋ ለሀገር ወቀተልዋ ለይእቲ ሀገር በአፈ ሕፂን ወለዝክቱሰ ብእሲ ወለአዝማዲሁ ወግዐዝዎሙ። ፳፭ ወአተወ ውእቱ ብእሲ ውስተ ምድረ ኬጤኤን ወነደቀ በህየ ሀገረ ወሰመየ ስማ ሎዛ ወውእቱ ኮነ ስማ እስከ ዮም። ፳፮ ወኢተዋረሰ ምናሴ ቤተሶን እንተ ሀገረ ሰቂቶን ወአዋልድሂአ ወኢጺኦታቲሃ ወኢቀጸአድ ወአዋልዲሃ ወኢእለ ይነብሩ ውስተ ዮብለዓም ወአዋልዲሃ ወኢእለ ይነብሩ ውስተ መጌዶ ወአዋልዲሃ ወአኀዙ ከነአን ይንበሩ ውስተ ይእቲ ድር። ፳፯ ወእምዝ ሶበ ጸንዑ እስራኤል መጸብሔ ረሰውይዎሙ ለከነአን ወአጥፍኦሰ ኢያጥፍእዎሙ። ፳፰ ወኤፍሬምኒ ኢያጥፍእዎሙ ለከናኔዎን እለ ይነብሩ ውስተ ጋዜር ወነበሩ ከናኔዎን ማእከሎሙ ውስተ ጋዜር ወኮንዎሙ መጻብሔ። ፳፱ ወዛብሎንሂ ኢያጥፍእዎሙ ለእለ ይነብሩ ውስተ ቄድሮን ወለእለ ይነብሩ ውስተ አማን ወነበሩ ከናኔዎን ማእከሎሙ ወኮንዎሙ መጸብሔ። ፴ ወአሴርሂ ኢያጥፍእዎሙ ለእለ ይነብሩ ውስተ አካ ወኮንዎሙ መጸብሔ ወለእለ ይነብሩ ውስተ ዶር ወለእለ ይነበሩ ውስተ ዶላፍ ወእለ ይነበሩ ውስተ ሲዶና ወእለ ይነብሩ ውስተ አስኮድ ወኬድያ ወአፌቅ ወሮአብ። ፴፩ ወነበረ አሴር ማእከለ ከናኔዎን እለ ይነብሩ ውስተ ይእቲ ምድር እስመ ስእነ አጥፍኦቶሙ። ፴፪ ወንፍታሌምሂ ኢያጥፍእዎሙ ለእለ ይነብሩ ውስተ ቤተ ሳሚስ እስመ ስእኑ አጥፍኦቶሙ ወኢእለ ይነብሩ ውስተ ቤቴኔስ ወነበሩ ማእከሎሙ ከናኔዎን ለእለ ሀለዉ ውስተ ይእቲ ምድር ወኮንዎሙ መጸብሔ እለ ይነብሩ ውስተ ቤተ ሳሚ ወውስተ ቤቴኔስ። ፴፫ ወአጠቅዎሙ አሞሬዎን ለደቂቀ ዳን በውስተ አድባር እስመ ኢያበውሕዎሙ ይረዱ ውስተ ቈላት። ፴፬ ወአኀዙ አሞሬዎን ይንበሩ ውሰ ደብረ መርስኖኖስ ወቦ ውስቴቱ ድብ ወቈናጽል ወጸንዐት እዴሆሙ ለቤተ ዮሴፍ ላዕለ አሞሬዎን ወኮንዎሙ መጸብሔ። ፴፭ ወደብረ አሞሬዎን ወኢዩሜዎን ላዕላይ ዘአቅራቢን እለ ውስተ ላዕለ ኰኵሕ።
				ምዕራፍ ፪።
፩ ወዐርገ መልአከ እግዚአብሔር እምገልገላ ላዕለ ቀለውትሞኖስ ወላዕለ ቤቴል ወላዕለ ቤተ እስራኤል። ፪ ወይቤሎሙ እግዚአብሔር ይቤ አውፃእኩሙ እምግብጽ ወአባእኩክሙ ውስተ ምድር ዘመሐልኩ ለአበዊክሙ ውስተ ምድር ዘመሐልኩ ለአበዊክሙ ከመ አሀብክሙ ወእቤለክሙ ኢየኅድግ ኪዳንየ ዘምስሌክሙ ለዓለም። ፫ ወአንትሙኒ ኢትትካየዱ ኪዳነ ምስለ እለ ይነብሩ ውስተ ዛቲ ምድር ወኢ ለአማልክቲሆሙ ኢትስግዱ ሎሙ ወግልፎሆሙኒ ቀጥቅጡ ወምሥዋዒሆሙኒ ንሥቱ ወኢሰማዕክሙኒ ቃልየ እመ ገበርክሙ ዘንተ። ፬ ወአነኒ እቤ ኢይደግም አሰስሎቶሙ ለአሕዛብ እለ እቤ ከመ አውፅኦሙ እምቅድሜክሙ ወይከውኑክሙ ለኀዘን ወአማልክቲሆሙኒ ይከውኑክሙ ለዕቅፍት። ፭ ወእምዝ ሶበ ይቤሎሙ መልአከ እግዚአብሔር ለኵሉ እስራኤል ዘንተ ነገረ ጸርሐ ኵሉ ሕዝብ ወበከየ። ፮ ወበእንተ ዝንቱ ተሰምየ ስሙ ለውእቱ መካን መካነ ብካይ ወሦዑ በህየ ለእግዚአብሔር። ፯ ወፈነዎሙ ለሕዝብ ወአተዉ ደቂቀ እስራኤል ኵሎሙ ውስተ አብያቲሆሙ ወውስተ ርስቶሙ ከመ ይትዋረስዋ ለምድር። ፰ ወተቀንዩ ሕዝብ ለእግዚአብሔር በኵሉ መዋዕሊሁ ለኢያሱ ወበኵሉ መዋዕሊሆሙ ለሊቃናት ወኵሉ እለ ኖኅ መዋዕሊሆሙ እምድኅረ ኢያሱ ኵሎሙ ዘአእመሩ ኵሎ ግብረ እግዚአብሔር ዐቢየ ዘገብረ ለእስራኤል። ፱ ወሞተ ኢያሱ ወልደ ነዌ ገብረ እግዚአብሔር እንዘ ወልደ ምእት ወዓሠርቱ ዓመት። ፲ ወቀበርዎ ውስተ ደርበ ርስቱ ተምናሥራሕ ውስተ ደብረ ኤፍሬም እመንገለ መስዑ ለደብረ ገዓስ። ፲፩ ወኵላ ይእቲ ትውልድ አተዉ ኅበ አበዊሆሙ ወተንሥኣት ካልእት ትውልድ እምድኅሬሆሙ ኵሉ እለ ኢየአምርዎ ለእግዚአብሔር ወግብረ ዘገብረ ለእስራኤል። ፲፪ ወገብሩ ደቂቀ እስራኤል እኪተ ቅድመ እግዚአብሔር ወአምለኩ በዓሊምሃ። ፲፫ ወኀድግዎ ለእግዚአብሔር አምላከ አበዊሆሙ ዘአውፅኦሙ እምድረ ግብጽ ወተለዉ ባዕዳነ አማልክተ አሕዛብ እለ ዐውዶሙ ወሰገዱ ሎሙ ወአምዕዕዎ ለእግዚአብሔር። ፲፬ ወኀደግዎ ለእግዚአብሔር ወአምለክዎሙ ለበዓሊም ወለአስጠራጢን። ፲፭ ወተምዐ መዐተ እግዚአብሔር ላዕለ እስራኤል ወአግብኦሙ ውስተ እደ እለ ይፄውውዎሙ ወፄወውዎሙ ወአእተውዎሙ ውስተ ምድረ ፀሮሙ እለ ዐውዶሙ ወኢክህሉ ተቃውሞ ቅድመ ፀሮሙ በኵሉ ዘበርበርዎሙ። ፲፮ ወእደ እግዚአብሔር ዘበርበርዎሙ። በእኪት በከመ ይቤ እግዚአብሔር ወበከመ መሐለ እግዚአብሔር ወሣቀዮሙ ጥቀ። ፲፯ ወአቀመ እግዚአብሔር መሳፍንተ ወአድኀኖሙ እምእደ እለ ፄወውዎሙ። ፲፰ ወለመሳንቲሆሙኒ ኢሰምዕዎሙ እስመ ዘመዉ ወትለዉ አማልክተ ባዕድ ወሰገዱ ሎሙ ወእምዕዕዎ ለእግዚአብሔር ወኀድግዋ ፍጡነ ለፍኖት እንተ ባቲ ሖሩ አበዊሆሙ ከመ ኢይስምዑ ቃለ እግዚአብሔር ወኢገብሩ ከማሁ። ፲፱ ወሶበ አቀመ ሎሙ እግዚአብሔር መሳፍንተ ወሀለወ እግዚአብሔር ምስለ ውእቱ መስፍን ወአድኀኖሙ እምእደ ፀሮሙ በኵሉ መዋዕሊሁ ለውእቱ መስፍን እስመ ተሣሀሎሙ እግዚአብሔር እምሕማሞሙ በቅድመ እለ ይትቃተልዎሙ። ፳ ወእምዝ ሶበ ሞተ ውእቱ መስፍን ይገብኡ ካዕበ ወይኤብሱ ፈድፋደ እምአበዊሆሙ ወየሐውሩ ወይተልዉ ድኅረ አማልክተ ባዕድ ወያመልክዎሙ ወይሰግዱ ሎሙ ወኢየኀድጉ እክዮሙ ወኢይገብኡ እምፍኖቶሙ እኪት። ፳፩ ወተምዐ መዐተ እግዚአብሔር ላዕለ እስራኤል ወይቤ እስመ ኀደጉ እሉ ሕዝብ ኪዳንየ ዘአዘዝክዎሙ ለአበዊሆሙ ወኢሰምዑ ቃልየ። ፳፪ ወአነኒ ኢይደግም እንከ አሰስሎ ብእሴ እምኔሆሙ ወእምቅድሜሆሙ እምነ አሕዛብ እለ አትረፈ ኢያሱ። ፳፫ ወኀደጎሙ ከመ ያመክሮሙ ቦሙ ለእስራኤል እመ የዐቅቡ ፍኖተ እግዚአብሔር ወየሐውሩ ባቲ በከመ ዐቀቡ አበዊሆሙ ወእመ አልቦ። ፳፬ ወኀደጎሙ እግዚአብሔር ለእሉ አሕዛብ ወኢያሰስሎሙ ፍጡነ ወኢያግብኦሙ ውስተ እዴሁ ለኢያሱ።
				ምዕራፍ ፫።
፩ ወኀደጎሙ እግዚአብሔር ለእሉ አሕዛብ ከመ ያመክሮሙ ቦሙ ለእስራኤል ወኵሎሙ እለ ኢየአምሩ ኵሎ ፀብኦሙ ለከነአን። ፪ ዳዕሙ በእንተ ትውልዶሙ ለደቂቀ እስራኤል ከመ ይምሀርዎሙ ቀትለ። ፫ ወባሕጡ እለ እምቅድሜሆሙኒ ኢያእመርዎሙ ለእሉ ሐምስቱ አሕዛበ ኢሎፍሊ ወበኵሉ ከነአን ወሲዶና ወኤዌዎን እለ ይነብሩ ውስተ ሊባኖስ እምደብረ ባላሄርሞን እስከ ሙባአ ኤማት። ፬ ወተርፉ ከመ ያምከሮሙ ቦሙ ለእስራኤል ከመ ያእምር ይሰምዑ ትእዛዘ እግዚአብሔር ዘአዘዞሙ ለአበዊሆሙ በእደ ሙሴ። ፭ ወነበሩ ደቂቀ እስራኤል ማእከለ ከናኔዎን ወኬጤዎን ወአሞሬዎን ወፌርዜዎን ወኤዌዎን ወኢያቡሴዎን። ፮ ወነሥኡ አዋልዲሆሙኒ አውሰቡ አዋልዲሆሙኒ ወሀቡ ለደቂቆሙ ወአምለኩ አማልክቲሆሙ። ፯ ወገብሩ ደቂቀ እስራኤል እኩየ ቅድመ እግዚአብሔር ወረስዕዎ ለእግዚአብሐኢር አምላኮሙ ወአምለክዎሙ ለበዓሊም ወለአጣሮት። ፰ ወተምዐ መዐተ እግዚአብሔር ላዕለ እስራኤል ወአግብኦሙ ውስተ እደ ኵስአርስቴም ንጉሠ ሶርያ ዘመስጴጦምያ ፍላግ ወተቀንዩ ደቂቀ እስራኤል ለኵስአርስቴም ሰመንተ ዓመተ። ፱ ወግዐሩ ደቂቀ እስራኤል ኅበ እግዚአብሔር ወአቀመ ሎሙ እግዚአብሔር መድኃኒተ ለእስራኤል ወአድኅኖሙ ጎቶንያልው እልደ ቄኔዝ እኁሁ ለካሌብ ዘይንእስ እምኔሁ ወተአዘዙ ሎቱ። ፲ እኮነ ላዕሌሁ መንፈሰ እግዚአብሔር ወኰንኖሙ ለእስራኤል ወወፅአ ፀብአ ወአግብኦ ለእግዚአብሔር ውስተ እዴሁ ለኵስአርስቴም ንጉሠ ሶርያ ወአዕረገት ምድር ሐምስተ ዓመተ። ፲፩ ወሞተ ጎቶንያል ወልደ ቄኔዝ፥ ወደገሙ ደቂቀ እስራኤል ገቢረ እከይ ቅድመ እግዚአብሔር። ፲፪ ወአጽንዖ እግዚአብሔር ለኤግሎም ንጉሠ ሞአብ ላዕለ እስራኤል እስመ ገብሩ እኪተ ቅድመ እግዚአብሔር። ፲፫ ወአስተጋብአ ላዕሌሆሙ ኵሎ ደቂቀ አሞን ወአማሌቅ ወሖረ ወቀተሎሙ ለእስራኤል ወተዋረሳ ለሀገረ ፊንቆን። ፲፬ ወተቀንዩ ደቂቀ እስራኤል ለኤግሎም ንጉሠ ሞአብ ዐሠርተ ወሰመንተ ዓመተ። ፲፭ ወግዕሩ ደቂቀ እስራኤል ኅበ እግዚአብሔር ወአቀመ ሎሙ እግዚአብሔር መድኀኒተ እስራኤል ናኦድሃ ወልደ ጌራ ወልደ ኢያሚን ብእሴ ዘክልኤሆን እደዊሁ የማን ወፈነዉ ደቂቀ እስራኤል አምኀ ምስሌሁ ለኤግሎም ንጉሠ ሞአብ። ፲፮ ወገብረ ሎቱ ሞአብ መጥባሕተ እንተ ክልኤ አፉሃ ወእንተ ስዝር ኑኃ ወቀነታ ታሕተ ቅናቱ ውስተ ሐቌሁ መንገለ የማኑ። ፲፯ ወአብአ ሎቱ አምኃሁ ለኤግሎም ንጉሠ ሞአብ ወኤግሎምሰ ቄጢጥ ብእሲ ውእቱ ጥቀ። ፲፰ ወእምዝ ሶበ ፈጸመ ናኦድ አብኦ ሎቱ አምኃሁ ፈነዎሙ ለእለ ፆሩ አምኃሁ። ፲፱ ወገብአ ኤግሎም እምቤተ አማልክት ምስለ ገልገል ወይቤሎ ናኦድ ብየ ኅቡእ ነገር ኅቤከ ንጉሠ እንተ ባሕቲትከ፥ ወአዘዘ ይፃኡ ኵሎሙ እለ ይቀውሙ ኅቤሁ። ፳ ወቦአ ናኦድ ኅቤሁ ወይነብር ውእቱ ባሕቲቱ ውስተ ጽርሑ ወሐጋይ ውእቱ ወይቤሎ ናኦድ ብየ ነገር ዘእነግረከ ንጉሥ ወተንሥአ ኤግሎም እመንበሩ ወቀርበ። ፳፩ ወሶበ ተንሥአ አልዐለ ናኦድ እዴሁ እንተ ፀጋም ወመልሐ መጥባሕቶ እምገቦሁ ዘየማን ወረገዞ ውስተ ከርሡ ለኤግሎም። ፳፪ ወአብኣ እስከ ለዐታ ወበርበሮ እስከ ዛባኑ ወመልሐ መጥባሕቶ እምከርሡ። ፳፫ ወወፅአ ናኦድ ጸናፌ ወዐጸወ ኆኅተ ጽርሕ ላዕሌሁ ወቀረተ። ፳፬ ወወፂኦ ውእቱ ቦኡ ደቁ ወርእዩ ወረከቡ ኆኅተ ጽርሕ ዕፅወ ወይቤሉ ዮጊ ባሕቲቱ ይነብር ጽምወ ውስተ ምግኃሠ ጸርሑ ቅስፈ። ፳፭ ወጸንሑ እስመ ኀፍሩ ወአልቦ ዘአርኅወ ኆኅተ ጽርሕ ወነሥኡ መርኆ ወአርኅዉ ወረከብዎ ለእግዚኦሙ ውዱቀ ውስተ ምድር ምውተ። ፳፮ ወናኦድሰ ወአልቦ ዘአእመሮ ወውእቱሰ ኀለፈ እምአማልክቲሆሙ ወአምሠጠ ውስተ ሴይሮታ። ፳፯ ወእምዝ ሶበ በጽሐ ውስተ ምድረ እስራኤል ነፍሐ ቀነ በውስተ ደብረ ኤፍሬም፥ ወወረዱ ምስሌሁ እምደብር ደቂቀ እስራኤል ወውእቱ ቅድሜሆሙ። ፳፰ ወይቤሎሙ ረዱ ትልዉኒ እመ እግብኦሙ እግዚአብሔር ለፀርነ ሞአብ ውስተ እዴነ ወወረዱ ወተለውዎ ወበጽሑ ማዕዶተ ዮርዳኖስ ወአኀዘ ምዕዳው ዮርዳኖስ ዘሞአብ ወኢያብሑ ሰብእ ይዕዱ። ፳፱ ወቀተልዎሙ ለሞአብ በእማንቱ መዋዕል ወየአክሉ እልፈ ብእሴ ኵሎሙ መስተቃትላነ ወኵሎ እደወ ኀይሎሙ ወአልቦ ዘአምሠጠ እምኔሆሙ ወኢ አሐዱ ብእሲ። ፴ ወገብኡ ሞአብ በእማንቱ መዋዕል ውስተ እዴሆሙ ለእስራኤል ወአዕረፍት ምድር ሰማንያ ዓመተ ወኰነኖሙ ናኦድ እስከ ሞተ። ፴፩ ወእምድኅረ ዝ ቆመ ሴሜጌር ወልደ ሐናት ወቀተሎሙ ለኢሎፍሊ ስድስተ ምእተ ብእሴ በማሕረሰ ላሕም ወውእቱኒ አድኅኖሙ ለእስራኤል። 
				ምዕራፍ ፬።
፩ ወደገሙ ደቂቀ እስራኤል ገቢረ እኩይ ቅድመ እግዚአብሔር ወናኦድሰ ሞተ። ፪ ወአግብኦሙ እግዚአብሔር ውስተ እደ ኢያማን ንጉሠ ከናኔዎን ዘነግሠ በሶርያ ወመልአከ ሠራዊቱ ሲሳራ ወውእቱሰ ይነብር ውስተ አሴሮት ዘአሕዛብ። ፫ ወግዕሩ ደቂቀ እስራኤል ኅበ እግዚአብሔር እስመ ቦ ተስዐቱ ምእት ሠረገላት ዘሐፂን ወውእቱ አሕመሞሙ ለእስራኤል እንዘ ይሣቅዮሙ ዕሥራ ዓመተ። ፬ ወዲቦራ ብእሲት ነቢይት ብእሲተ ለፊዶት ይእቲ ትኴንኖሙ ለእስራኤል በእማንቱ መዋዕል። ፭ ወዲቦራሰ ትነብር ኀበ ፊንቂ ማእከለ ኢያማ ወመእከለ ቤቴል ውስተ ደብረ ኤፍሬም ወዐርጉ ኅቤሃ ደቂቀ እስራኤል ከመ ይትኳነኑ። ፮ ወፈነወት ዲቦራ ወጸውዓቶ ለባርቅ ወልደ አቤኔሔም እምቃዴስ ዘንፍታሌም ወትቤሎ አኮኑ ኪያከ አዘዘ እግዚአብሔር አምላከ እስራኤል ከመ ትሑር ውስተ ደብረ ታቦር ወንሣእ ምስሌከ እልፈ እደወ እምደቂቀ ንፍታሌም ወእምደቂቀ ዛብሎን። ፯ ወእወስደከ ኅበ ፈለገ ቂሶን ላዕለ ሲሳራ መልአከ ሠራዊቱ ለኢያሚን ወሠረገላቲሁ ወብዝኁ ወአገብኦ ውስተ እዴከ። ፰ ወይቤ ባርቅ እመ ተሐውሪ ምስሌየ አሐውር ወእመሰ ኢተሐውሪ ምስሌየ ኢየሐውር እስመ ኢየአምር ዕለተ እንተ ባቲ ይፈቅድ እግዚአብሔር ይፈኑ መልአኮ ምስሌየ። ፱ ወትቤሎ ዲቦራ አሐውር ምስሌከ ወባሕቱ አአምር ከመ ኢይከውነከ ከመ ኢይከውነከ ክብረ ዘቀዲሙ ቃልከ በፍኖት እንተ ሖርከ እስመ ውስተ እደ ብእሲት ያገብኦ እግዚአብሔር ለሲሳራ፥ ወተንሥአት ዲቦራ ወሖረት ምስለ ባርቅ እምቃዴስ። ፲ ወአዘዞሙ ባርቅ ለዛብሎን ወለንፍታሌም በቃዴስ ከመ ይትልውዎ ወዐርጉ ምስሌሁ እልፍ ብእሲ፥ ወዲቦራሂ ዐርገት ምስሌሁ። ፲፩ ወእለ ቅሩቡ ለቄኔዝ ተፈልጡ እምደቂቀ ኢዮባብ ሐሙሁ ለሙሴ ወኃደረ ትእይንቱ ኅበ ዕፅ ለበዪት ኅበ ቅሩበ ቃዴስ። ፲፪ ወዜነውዎ ለሲሳራ ከመ ዐርገ ባርቅ ወልደ አቤኔሔም ውስተ ደብረ ታቦር። ፲፫ ወአምጽአ ሲሳራ ኵሎ ሠረገላቲሁ እስመ ተስዓቱ ምእት ሠረገላቲሁ ዘሐፂን ቦቱ ወኵሎ ሕዘቢሁ እምአሴሮት ዘአሕዛብ ውስተ ፈለገ ቂሶ። ፲፬ ወትቤሎ ዲቦራ ለባርቅ ተንሥእ እስመ ዛቲ ዕለት እንተ ባቲ ያገብኦ እግዚአብሔር ለሲሳራ ውስተ እዴከ ወናሁ እግዚአብሔር የሐውር ቅድሜከ ወወረደ ባርቅ እምደብረ ታቦር ወእልፍ ብእሲ ይተልዎ። ፲፭ ወአደንገዖ እግዚአብሔር ለሲሳራ ወለኵሉ ሠረገላቲሁ ወለኵሉ ትእይንቱ ወአውደቆሙ ቅድመ ባርቅ በአፈ ሐፂን ወወረደ ሲሳራ እምላዕለ ሠረገላሁ ወጐየ በእግሩ። ፲፮ ወዴገኖ ባርቅ ወተለወ ሠረገላቲሁው እዴገነ ትእይንቶ እስከ አኅለቀ አሕዛቢሁ ወሞተ ኵሉ ትእይንተ ሲሳራ በአፈ ሐፂን ወኢተርፈ ወኢአሐዱ። ፲፯ ወሲሳራሰ ጐየ በእግሩ ውስተ ትእይንተ ኢያኤል ብእሲተ ኮቤር ካልኡ ለቄኔው እስመ ሰላመ ውእቱ ማእከሎሙ ለኢያቢን ንጉሠ ሶርያ ወማእከለ ቤተ ኮቤር ቄንያዊ። ፲፰ ወወፅአት ኢያኤል ወተቀበለቶ ለሲሳራ ወትቤሎ ገኀሥ እግዚእየ ገኀሥ ኅቤየ ወኢትፍራህ፥ ወግኅሠ ኅቤሃ ውስተ ደብተራሃ ወከደነቶ ሠቀ። ፲፱ ወይቤላ ሲሳራ አስትይኒ ንስቲተ ማየ እስመ ጸማእኩ ወፈትሐት ሣዕረ ሐሊብ ወአስተየቶ ወከደነቶ ገጾ። ፳ ወይቤላ ቁሚ ኅበ ኆኅተ ደብተራ ወእመቦ ዘመጽአ ኅቤኪ ወይቤለኪ ሀለወኑ ዝየ ብእሲ በሊ አልቦ ወከደነቶ ሠቀ። ፳፩ ወነሥአት ኢያኤል ብእሲተ ኮቤር መትከለ ደብተራ ወእብነ በካልእት እዴሃ ወቦአት ወጸቀወቶ ወተከለት ውእተ መትከለ ውስተ መልታሕቱ ወጐድአቶ እስከ ፀመረቶ ምስለ ምድር ወተራገጸ ውእቱ ማእከለ እገሪሃ ወተሠጥሐ ወሞተ። ፳፪ ወበስሐ ባርቅ እንዘ ይዴግኖ ለሲሳራ ወወፅአት ኢያኤል ወተቀበለቶ ለባርቅ ወትቤሎ ነዓ አርኢከ ብአሴ ዘተኀሥሥ፥ ወቦአ ኅቤሃ ወረከቦ ለሲሳራ ውዱቀ በድኖ ወመትከል ውስተ መልታሕቱ። ፳፫ ወአኀሠሮ እግዚአብሔር ለኢያሚን ንጉሠ ከነአን በይእቲ ዕለት በቅድሜሆሙ ለደቂቀ እስራኤል። ፳፬ ወሖረት እዴሁ ለእግዚአብሔር ምስለ ደቂቀ እስራኤል ወጸንዐት ላዕለ ኢያሚን ንጉሠ ከነአን እስከ አጥፋኦ።
				ምዕራፍ ፭።
፩ ወኀለየት ዲቦራ በይእቲ ዕለት ቅድመ ባርቅ ወትቤ እንዘ ትሔሊ ሶበ አኀዙ መሳፍተ እስራኤል በሕሊና ሕዝብ፥ ይባርክዎ ለእግዚአብሔር። ፪ ስምዑ ነገሥት ወአምጽኡ መኳንንት ጽኑዓን፥ አንሰ አኀዝኩ አኀሊ ለእግዚአብሔር አምላከ እስራኤል። ፫ እግዚኦ በፀአትከ እምነ ሴይር ሶበ ተንሣእከ እምሐቅለ ኤዶም፥ ምድር አድለቅለቀት ወሰማይኒ ደንገፀት ወደመናት አንጠብጠቡ ማየ። ፬ ወአድባር ተከውሱ እምቅድመ እግዚአብሔር ዝንቱኒ ሲና እምቅድመ እግዚአብሔር አምላከ እስራኤል። ፭ በመዋዕለ ሴሜጌር ወልደ ቄኔት ወበመዋዕለ ኢያኤል ኀልቁ ነገሥት ወሖሩ ፍናወ መብእሰ ወፍናዌ ግፍቱዓተ። ፮ ወኀልቁ መፈክራን እምእስራኤል እስከ ተንሥአት ዲቦራ ወቆመት እመ ለእስራኤል። ፯ ወሠምሩ በአማልክተ ከንቱ ከመ ሰገም ሶበ ይከድንዎ ውዕዩ አርማኅ አርባዕቱ፥ እልፍ አርማኀ ልብያስ። ፰ ውስተ ዘተአዘዘ ለእስራኤል ኃያላኒሆሙ ለእስራኤል ባርክዎ ለእግዚአብሔር። ፱ እለ ትጼዓኑ ላዕለ አእዱግ ፅዕድዋን ወትነብሩ ውስተ ብርሃን ንቡ ቃለክሙ። ፲ ወሰንቅዉ ማእከለ ብዙኃን ፍሡሐን ወበህየ ይሁቡ ጽድቀ ለእግዚአብሔር ጽድቀ ወጽንዐ በውስተ እስራኤል ወይእተ አሚረ ወረደ ውስተ አህጉሪሁ ሕዝበ እግዚአብሔር። ፲፩ ተንሥኢ ዲቦራ ወአንሥኢ አእላፈ ስምለ ሕዝብ ተንሥኢ ተንሥኢ ምስለ ማኅሌት፥ ወበኃይል ተንሥእ ባርቅ ወጸንዒዮ ዲቦራ ለባርቅ ወጼውው ፄዋከ ባርቅ ወልደ አቤነኢሄም ከመ አመ ዓብየ ኀይሉ። ፲፪ እግዚኦ አድክሞሙ ሊተ ላዕለ ይጸንዑኒ ሕዝበ ኤፍሬም። ፲፫ ወቀሠፎሙ በውስተ ቈላት እኁከ ብንያም በሕዝብከ እምነ ማኪር ወወረዱ ይፍትኑ። ፲፬ ወእምዛብሎን እግዚአብሔር ይጸብእ ሊተ፥ ወእምኃያላን እምህየ ወትረ በኃይለ እንገር። ፲፭ ወእምውስተ ይሳኮር ስምለ ዲቦራ ፈነወ አጋራኒሁ ውስተ ቈላት ከመ ትንበር እንተ ማእከለ ከናፍር ወሰፍሐ በእገሪሁ ነፍቆ ሮቤል ዓቢይ ጥይቅና ልቡ። ፲፮ ወለምት ለከ ትንብር ምስለ መስፌተም ከመ ታጽምእ ከመ ይተፋጸዩ እለ ይነሥኡ ከመ ይኅልፉ ውስተ ዘሮቤል። ፲፯ ዓቢይ አሠረ ልቡ ለጋድ ውስተ ማዕዶተ ዮርዳኖስ ኀደረ፥ ወዳን ለምንት ይነብር ውስተ አሕማር ወአሴርሰ ነበረ ውስተ ሐይቀ ባሕር ወውስተ ወሰኑ ነበረ። ፲፰ ዛብሎን ዘአየረ ነፍሶ ለሞት ወንፍታሌም ውስተ መልዕልተ ሐቅል። ፲፱ ወመጽኡ ነገሥት ወቀታተሉ ወይእተ አሚረ ተቃተሉ ነገሥተ ከነአን በቶናኅ በኀበ ማየ መጌዶ ወኢነሥአ በትዕግልት ብሩረ። ፳ ወበሰማይ ተፃብኡ ከዋክብት እምቀትሎሙ ወተቃተሉ ምስለ ሲሳራ። ፳፩ ወአውፅኦሙ ፈለገ ቂሶን ወፈለገ ቄሔሜን ወተቃተሉ በፈለገ ቂሶን ነፍስየ ጽንዒ። ፳፪ ወይእተ አሚረ ተቀጥቀጠ ሰኰና አፍራሲሆሙ ለአምዳሮት ወኀያላኒሁ ለማዞር ይረግምዎ። ፳፫ ወይቤ መልአከ እግዚአብሔር በመርገም ርግምዎሙ ለእለ ውስተ አብያቲሃ እስመ ኢመጽኡ ውስተ ረድኤተ እግዚአብሔር እመስተቃትላን ጽኑዓን። ፳፬ ቡርክተ ትኩን እም አስንት ኢያኤል ብእሲተ ኮቤር ቄንያዊ እምአንስት ቡርክት በውስተ ደብተራ። ፳፭ ማየ ሰአላ ወሐሊበ ወሀበቶ ወበአይንገ ዐቢይ አቅረበት ሎቱ ዕቋነ። ፳፮ ወበእዴሃ እንተ ጸጋም ተመጠወት መትከለ ወበየማና ጐድአት ወቀተለቶ ለሲሳራ ወቀጥቀጠቶ ርእሶ ወደመቀቶ መልታሕቶ። ፳፯ ወተራገጸ በማእከለ እገሪሃ ወበኀብ ተራጋጸ በህየ ኀሥረ። ፳፰ ወእንተ መስኮት ትሔውጽ እሙ ለሲሳራ እንተ ሰቅሰቅ ትሬኢ እመ ቦ ዘገብአ እምኅበ ሲሳራ ወበበይነ ምንት ተድኅረ ሠረገላሁ ለሲሳራ በጺሐ ወበበይነ ምንት ጐንደየ እግረ ሠረገላቲሁ ጠቢባት። ፳፱ ወላእካቲሃ ላቲ አውሥአሃ ወእማንቱሰ አውሥኣሃ በከመ ቃላ። ፴ አኮኑ ረከባሁ እንዘ ይከፍል ምኅርካ ወይትዓረክ አዕርክተ በላዕለ አርእስቲሆሙ ለኀያላን ወበርበረ ውእቱ ሲሳራ በርበረ ኅብር ወዘዘዚአሁ ጥምዐተ ኅበሪሁ ወአሥቅ ውስተ ክሳዱ ዘበርበረ። ፴፩ ከማሁ ለይትኀጐሉ ኵሎሙ ፀርከ እግዚኦ ወእለሰ ያፈቅሩከ ከመ ሠርቀ ፀሐይ በኀይሉ ወአዕረፈት ምድር አርባዓ ዓመተ።
				ምዕራፍ ፮።
፩ ወገብሩ ደቂቀ እስራኤል እኩየ ቅድመ እግዚአብሔር ወአግብኦሙ እግዚአብሔር ውስተ እደ ምድያም ሰብዐተ ዓመተ። ፪ ወጸንዐት እዴሆሙ ለምድያም ላዕለ እስራኤል ወገብሩ ሎሙ ደቂቀ እስራኤል እምቅድመ ምድያም በዓታተ ወአጽዋናተ ውስተ አድባር ወውስተ አጽዳፍ። ፫ ወእምዝ ሶበ ይዘርኡ ሰብአ እስራኤል የዐርጉ ምድያም ወአማሌቅ ወደቂቀ ጽባሕ የዐርጉ ላዕሌሆሙ። ፬ ወይትዐየኑ ዲቤሆሙ ወያማስኑ ፍሬ ገራውሂሆሙ እስከ ይበጽሑ ውስተ ጋዛን ወኢያተርፉ ሎሙ ወኢምንተኒ በዘየሐይዉ ለእስራኤል ወመራዕይሆሙኒ ወላሕሞሙኒ ወአድጎሙኒ። ፭ እስመ የዐርጉ ላዕሌሆሙ እሙንቱ ወእንስሳሆሙ ወተዓይኒሆሙ ያመጽኡ ወይበጽሕዎሙ ወከመ አንበጣ ብዝኆሙ ወአልቦሙ ኍልቍ ኢእሙንቱ ወኢአግማላቲሆሙ ወይመጽኡ ውስተ ምድረ እስራኤል ከመ ያማስንዎሙ። ፮ ወነድዩ ጥቀ እስራኤል እምቅድመ ምድያም ወገዐሩ ደቂቀ እስራኤል ኅበ እግዚአብሔር። ፯ ወሶበ ጸርሑ ደቂቀ እስራኤል ኅበ እግዚአብሔር በእንተ ምድያም ፈነወ ሎሙ እግዚአብሔር ብእሴ ነቢየ ለደቂቀ እስራኤል። ፰ ወይቤሎሙ ከመዝ ይቤ እግዚአብሐኢር አምላከ እስራኤል አነ ውእቱ ዘአውፃእኩክሙ እምግብጽ እምነ ቤተ ቅኔት። ፱ ወአድኅንኩክሙ እምእዴሆሙ ለግብጽ ወእምኵሎሙ እለ ይሣቅዩክሙ ወአውፃእክዎሙ እምቅድመ ገጽክሙ ወወሀብኩክሙ ምድሮሙ። ፲ ወእቤለክሙ አነ ውእቱ እግዚአብሔር አምላክክሙ ወኢትፍርሁ እምአማልክተ አሞሬዎን እሉ እለ ትነብሩ ውስተ ምድሮሙ ወውስተ ሀገሮሙ አንትሙ፥ ወኢሰማዕክሙ ቃልየ። ፲፩ ወመጽአ መልአከ እግዚአብሔር ወነበረ ታሕተ ዕፅ እንተ ኤፍራታ ወኢዮአስ አቡሁ ለኢያዝሪ ወጌዴዎን ወልደ ይዘብጥ ሥርናይ በውስተ ዐውዱ ከመ ያምስጥ እምቅድሜሆሙ ለድምያም። ፲፪ ወአስተርአዮ መልአከ እግዚአብሔር ወይቤሎ እግዚአብሔር ምስሌከ ጽኑዐ ኅይል። ፲፫ ወይቤሎ ጌዴዎን ኦሆ እግዚኦ እግዚእየ ወእመሰ ሀለወ እግዚአብሔር ምስሌነ ለምንት ረከበተነ ኵላ ዛቲ እኪት ወአይቴ ውእቱ ኵሉ ስብሐቲሁ ዘነገሩነ አበዊነ ወይቤሉነ እምግብጽ አውጽኦሙ ለአበዊነ እግዚአብሔር ወይ እዜሰ ኀደገነ እግዚአብሔር ወአግብአነ ውስተ እደ ምድያም። ፲፬ ወነፀሮ መልአከ እግዚአብሔር ወይበኢሎ ሑር በኅይልከ ወታድኅኖሙ ለእስራኤል እምእደ ምድያም ወናሁ ፈነውኩከ። ፲፭ ወይቤሎ ጌዴዎን ኦሆ እግዚኦ በምንት አድኅኖሙ ለእስራኤል ናሁ አእላፍየኒ ውሑዳን በውስተ ምናሴ ወአነኒ ንኡስ በውስተ ቤተ አቡየ። ፲፮ ወይቤሎ መልአከ እግዚአብሔር እስመ እግዚአብሔር ሀሎ ስምሌከ ወትቀትሎሙ ለምድያም ከመ አሐዱ ብእሲ። ፲፯ ወይቤሎ ጌዴዎን እመ ረከብኩ ሞገሰ ቅድመ አዕይንቲከ ግበር ሊተ ተአምረ ከመ አንተ ውእቱ ዘትትናገር ምስሌየ። ፲፰ ኢትሑር እምዝየ እስከ እገብእ ኅቤከ ወአምጽእ መሥዋዕትየ ወእሠይም ቅድሜከ፤ ወይቤሎ አነ ውእቱ ወእጸንሐከ እስከ ትገብእ። ፲፱ ወሖረ ጌዴዎን ወገብረ ማሕስአ ጠሊ ወዳፍንተ ናእት ወአንበረ ውእተ ሥጋ ውስተ ከፈር ወወደየ ደሞ ውስተ መቅጹት ወወሰደ ሎቱ ኅበ ዕፅ ወሰገደ ሎቱ። ፳ ወይበሎ መልአከ እግዚአብሔር ንሣእ ሥጋሁ ወኅብስተ ናእት ወሢም ላዕለ ኰኵሕ ወከዐው ደሞ ወገብረ ከማሁ። ፳፩ ወአልዐለ መልአከ እግዚአብሔር በትሮ ወለከፎ ለውእቱ ሥጋ ወለውእቱ ናእት ወነደት እሳት እምይእቲ ኰኵሕ ወበልዐቶ ለውእቱ ሥጋ ወለውእቱ ናእት፥ ወሖረ መልአከ እግዚአብሔር እምአዕይንቲሁ። ፳፪ ወአእምረ ጌዴዎን ከመ መልአከ እግዚአብሔር ውእቱ ወይቤ ጌዴዎን አአኵተከ እግዚኦ እስመ ርኢኩ መልአከ እግዚአብሔር ገጸ በገጽ እመውት። ፳፫ ወይቤሎ እግዚአብሔር ሰላም ለከ ኢትፍራህ ወኢትመውት። ፳፬ ወነደቀ ጌዴዎን በህየ ምሥዋዐ ለእግዚአብሔር ወሰመዮ ሰላመ እግዚአብሔር እስከ ዛቲ ዐልት ወእንዘ ዓዲሁ ሀለወ ውስተ ኤፍራታ አቡሁ ለኤዝሪ። ፳፭ ወእምዝ በይእቲ ሌሊት ይቤሎ እግዚአብሔር ንሣእ ላሕመ እምግዝአ ዘአቡከው እካልአ ላሕመ ዘሰብዐቱ ዓመት ወንሥት ምሥዋዖ ለበዓል ዘእቡከ ወምስለ ዘላዕሌሁ ስብር። ፳፮ ወንድቅ ቦቱ ምሥዋዐ ለእግዚአብሔር አምላክከ ዘአስተርአየከ በውስተ ደብር ዘማኦክ ዘበዝንቱ ደወል ወንሣእ ውእቱ ዕፅ ዘሰበርከ። ፳፯ ወነሥአ ጌዴዎን ዐሠርተ ወሠለስተ እደወ እምአግብርቲሁ ወገብረ በከመ ይቤሎ እግዚአብሐኢር ወእምዝ ሶበ ፈርሀ ቤተ አቡሁ ወሰብአ ሀገሩ በዊአ መዓልተ ወሌሊተ ይበውእ። ፳፰ ወጌሡ በጽባሕ ሰብአ ሀገር ወረከብዎ ንሡተ ለምሥዋዐ በዓል ወምስል ዘላዕሌሁ ስቡር ወላሕም መግዝእ ግቡር ቦቱ መሥዋዕተ በውእቱ ምሥዋዕ ዘነደቀ። ፳፱ ወተበሀሉ በበይናቲሆሙ መኑ ገብረ ዘንተ ግብረ፥ ወኀሠሡ ወሐተቱ ወይቤሉ ጌዴዎን ወልደ ዮአስ ገብረ ዘንተ ግብረ። ፴ ወይቤልዎ ሰብአ ሀገር ለዮአስ አምጽእ ወልደከ ይቅትልዎ እስመ ነሠተ ምሥዋዐ በዓል ወሰበረ ስምለ ዘላዕሌሁ። ፴፩ ወይቤሎሙ ዮአስ ለሰብእ እለ ቆሙ ላዕሌሁ አንትሙኑ ይእዜ ትትቤቀሉ ሎቱ ለበዓል፥ አው አንትሙኑ ታድኅንዎ ከመ ትቅትሉ ዘገፍዖ ወእመሰ አምላክ ውእቱ እስከ ይሰብሕ ለይሙት ዘገፍዖ ወይትበቀሎ ለሊሁ ለዘነሠተ ምሥዋዒሁ። ፴፪ ወሰመያ ለይእቲ ዕለት ዐውደ በዓል እስመ ነሠተ ምሥዋዖ። ፴፫ ወኵሉ ምድያም ወአማሌቅ ወደቂቀ ጽባሕ ተጋብኡ ላዕሌሁ ወዐደዉ ወኀደሩ ውስተ ቈላተ ኢይዝራኤል። ፴፬ ወአጽንዖ መንፈሰ እግዚአብሔር ለጌዴዎን ወነፍኀ ቀርነ ወወውዐ አብያዜር በድኅሬሁ። ፴፭ ወፈነወ መላእክተ ውስተ ኵሉ ምናሴ ወአውየወ ውእቱኒ እምድኅሬሁ ወፈነወ መላእክተ ውስተ አሴር አሴር ወውስተ ዛብሎን ወንፍታሌም ወዐርጉ ወተቀበልዎሙ። ፴፮ ወይቤሎ ጌዴዎን ለእግዚአብሔር እመ ታድኅኖሙ ለእስራኤል በእዴየ በከመ ትቤ ናሁ አነ እሰፍሕ ፀምረ ብዙተ ውስተ ዐውድ። ፴፯ ወእምከመ ወረደ ጠል ውስተ ፀምር ባሕቲቱ ወኵሉ ምድር ይቡስ አአምር እንከ ከመ ታድኅኖሙ ለእስራኤል በእዴየ በከመ ትቤ ወኮነ ከማሁ። ፴፰ ወጌሠ ጌዴዎን በሳኒታ ወዐፀሮ ለውእቱ ፀምር ወወፅአ ማይ እምውእቱ ፀምር ምልአ ዐይገን። ፴፱ ወይቤሎ ጌዴዎን ለእግዚአብሔር ኢትትመዐዕ በመዓትከ ላዕሌየ ወእንግርከ ካዕበ አሕተ እንገረ፥ ፀምር ይኩን ይቡሰ እንተ ባሕቲቱ ወውስተ ኵሉ ምድር ይረድ ጠል። ፵ ወገብረ ከማሁ እግዚአብሔር በይእቲ ሌሊት ወኮነ ይቡሰ ፀምር ባሕቲቱ ወውስተ ኵሉ ምድር ወረደ ጠል።
				ምዕራፍ ፯።
፩ ወጌሠ ሮብዓም ዘውእቱ ጌዴዎን ወኵሉ ሕዝብ ዘምሌሁ ወኀደሩ ውስተ ምድረ አሮኤድ ወትእይንቶሙ ለምድያም ወለአማሌቅ እመንገለ መስዕ እምሥዋዕ ዘእንበሬም ውስተ ቈላ። ፪ ወይቤሎ እግዚአብሐኢር ለጌዴዎን ብዙኅ ሕዝብ ዘምስሌከ ከመ ዘኢይክል አግብኦቶሙ ለምድያም ውስተ እዴሆሙ ከመ ኢይትመክሑ እስራኤል ላዕሌየ ወኢበሉ እዴነ አድኅነተነ። ፫ ወይቤሎ እግዚአብሔር ለጌዴዎን ንግሮሙ ለሕዝብ ወበሎሙ ዘይፈርህ እምኔክሙ ወፈራሀ ለይግባእ እምኅበ ሕዝብ፥ ወተመይጡ እምድረ ገለአድ ወገብኡ እምሕዝብ ክልኤቱ እልፍ ወዕሥራ ምእት ወተርፉ እልፍ። ፬ ወይቤሎ እግዚአብሔር ለጌዴዎን ዓዲ ብዙኅ ሕዝብ አውርዶሙ ኅበ ማይ ወአመክሮሙ ለከ በህየ ወእለ አነ እቤለከ እሙንቱ ይሑሩ ምስሌከ ወአረዶሙ ኅበ ማይ ለሕዝብ። ፭ ወይቤሎ እግዚአብሔር ለጌዴዎን ኵሎ ዘሰትየ በልሳኑ እማይ ከመ ዘይሰቲ ከልብ አቅም እንተ ባሕቲቱ ወኵሎ ዘአስተብረከ በብረኪሁ ከመ ይስተይ አቅም እንተ ባሕቲቱ። ፮ ወኮነ ኍልቆሙ ለእለ ሰትዩ በልሳኖሙ ሠለስተ ምእተ ወእለሰ ተርፉ ሕዝብ አስተብረኩ በብረኪሆሙ ከመ ይስተዩ ማየ። ፯ ወይቤሎ እግዚአብሔር ለጌዴዎን በእሉ ሠለስቱ ምእት ብእሲ እለ ከመዝ ሰትዩ አድኅነክሙ ወአገብኦሙ ለምድያም ውስተ እዴከ ወኵሉ ሕዝብ ይእትዉ ውስተ አብያቲሆሙ። ፰ ወይንሥኡ ምስሌሆሙ ሕዝብ ስንቀ ወአቅርንቲሆሙ ወለኵሉ ሰብአ እስራኤል ፈንዎሙ ውስተ አብያቲሆሙ ይእትዉ ወለእልክቱሰ ሠለስቱ ምእት ብእሲ አቅሞሙ ምስሌከ ወትእይንተ ምድያም መትሕቶሙ ውስተ ቈላ። ፱ ወእምዝ በይእቲ ሌሊት ይቤሎ እግዚአብሔር ተንሥእ ወረድ ፍጡነ እምዝየ ውስተ ትእይንት እስመ አግባእክዋ ውስተ እዴከ። ፲ ወእመሰ ትፈርህ ባሕቲትከ ወሪደ ረደ አንተ ወፋራን ቍልዔከ ውስተ ትዕይንት ወአጽምእዎሙ ዘይትናገሩ ወእምዝ ይጽንዓ እደዊከ። ፲፩ ወወረደ ውእቱ ወፋራን ቍልዔሁ ውስተ አሐዱ ኅብር ዘኀመሳ እምትእይንት። ፲፪ ወምድያም ወአማሌቅ ወኵሎሙ ደቂቀ ጽባሕ ኅዱራን እሙንቱ ውስተ ቈላት ከመ አንበጣ ብዝኆሙ ወአግማሊሆሙ ዘአልቦ ኁልቍ ከመ ኆፃ ዘከንፈረ ባሕር እሙንቱ ብዝኆሙ። ፲፫ ወቦአ ጌዴዎን ወናሁ አሐዱ ብእሲ ይነግሮ ለካልኡ ሕልሞ ወይቤሎ ሐለምኩ ሕልመ ወእሬኢ ኅብስተ ሰገም ታንኰረኵር ውስተ ትእይንተ ምድያም ወቀተለታ ወአውደቀታ ወገፍትዓታ እምላዕሉ ወወድቀት ትእይንት። ፲፬ ወአውሥአ ካልኡ ወይቤሎ ኢኮነ ዝንቱ እንበለ ኵናተ ጌዴዎን ወልደ ዮአስ እስራኤላዊ ወአግብኦሙ እግዚአብሔር ለምድያም ውስተ እዴሁ ወለኵሉ ትእይንቶሙ። ፲፭ ወእምዝ ሶበ ሰምዐ ጌዴዎን ፍካሬ ሕልሙ ወዘእከም ነገሮ ሕልሞ ሰገደ ለእግዚአብሔር ወገብአ ውስተ ትእይንተ እስራኤል ወይቤሎሙ፥ ተንሥኡ እስመ አግብኦሙ እግዚአብሔር ውስተ እዴነ ለትእይንተ ምድያም። ፲፮ ወከፈሎሙ ለሠለስቱ ምእት ብእሲ ኅበ ሠለስቱ ሠራዊት ወወሀቦሙ ቀርነ ለኵሎሙ ውስተ እደዊሆሙ ወመሳብክተ ውስተ እደዊሆሙ ወመሳብክተ ዕሩቃተ፥ው እመኃትው ውስተ ማእከለ ውእቱ መሳብክት። ፯ ወይቤሎሙ እምኔየ ርእዩ ወከማሁ ግበሩ፤ ወናሁ አነ እበውእ ውስተ ማእከለ ትእይንት ወዘከመ ገበርኩ ግበሩ ፲፰ ወእነፍኅ ቀርነ አነ ወኵሉ እለ ምስሌየ ወንፍኁ ቀርነ አንትሙኒ በዐውደ ትእይንት ወበሉ ኃይል ዘእግዚአብሔር ወኵናት ዘጌዴዎን። ፲፱ ወቦአ ጌዴዎን ወምእት ብእሲ ምስሌሁ ውስተ አሐዱ ኅብረ ትእይንት በቀዳሚ ሰዓት ዘመንፈቀ ሌሊት እንበለ ይንቅሑ ሰብአ መዓቅብ ወነፍኁ ቀርነ ወነጽሑ መልክተ መሳብክተ ዘውስተ እዴሆሙ። ፳ ወነፍኁ ቀርነ እልክቱ ሠለስቱ ሠራዊት ወነጽሑ መሳብክቲሆሙ ወአልዐሉ መኃትዊሆሙ ዘውስተ እደዊሆሙ ዘጸጋም ወዘውስተ እዳዊሆሙ ዘየማን ቀርን ዘቦቱ ይነፍኁ ወጸርኁ ወይቤሉ ኵናት ዘእግዚአብሔር ወዘጌዴዎን። ፳፩ ወቆሙ ኵሎሙ በበመካናቲሆሙ በውስተ ዐውደ ትእይንት ወጐዩ ኵሉ ትእይንት ወደንገፁ። ፳፪ ወነፍኁ ሠለስተ ምእተ አቅርንተ ወአግብአ እግዚአብሔር መጥባሕተ ብእሲ ላዕለ ካልኡ በውስተ ኵሉ ትእይንት ወጐዩ ትእይንቶሙ እስከ በሴጣ ወእስከ አቤልሜሁላ ወውስተ ገባኦን። ፳፫ ወአውየዉ ሰብአ እስራኤል እምንፍታሌ ወእምአሴር ወእምኵሉ ምናሴ ወዴገንዎሙ ለምድያም። ፳፬ ወፈነወ ጌዴዎን መልእከተ ውስተ ኵሉ ደወለ ኤፍሬም እንዘ ይብል ረዱ ተቀበልዎሙ ለምድያም ወርክብዎሙ በኅበ ማይ እስከ ቤታራ ወዮርዳኖስ፥ ወአውየዉ ኵሉ ሰብአ ኤፍሬም ወቀደምዎሙ ኅበ ማይ እስከ ቤታራ ወዮርዳኖስ። ፳፭ ወአኅዝዎሙ ለክልኤቱ መላእክተ ምድያም ለሄሬብ ወለዜብ ወቀተልዎ ለሄሬብ በሴሬን ወለዜብ ቀተልዎ በኢያፌቅ፥ ወዴግንዎሙ ለምድያም ወአምጽኡ አርእስቲሆሙ ለሄሬብ ወለዜብ ኀበ ጌዴዎን እማዕዶተ ዮርዳኖስ።
				ምዕራፍ ፰።
፩ ወይቤልዎ ሰብአ ኤፍሬም ምንት ዝንቱ ነገር ዘገበርከ ላዕሌነ ከመ ኢትጸውዐነ አመ ሖርከ ትትቃተሎሙ ለምድያም፤ ወትሳነኑ ምስሌሁ ዐቢየ ተስናነ። ፪ ወይቤሎሙ ምንተ ገበርኩ ይእዜ ከመዝ አንትሙ ኢትኄሱኑ ቈጽለ ኤፍሬም እምቀሥመ አብያዜር። ፫ አኮኑ ውስተ እዴክሙ አግብኦሙ እግዚአብሔር ለመላእክተ ምድያም ለሄሬብ ወዜብ ወምንተ ክህልኩ ገቢረ ከማክሙ፥ ወእምዝ ኀደግዎ እነክ ወአዕረፈት ነፍሶሙ እምኔሁ ሶበ ይቤሎሙ ዘንተ ቃለ። ፬ ወመጽአ ጌዴዎን ኅበ ዮርዳኖስ ወዐደወ ውእቱ ወእልክቱኒ ሠለስቱ ምእት ብእሲ እለ ምስሌሁ ወአንበዙ ሶበ ርኅቡ። ፭ ወይቤሎሙ ለሰብአ ሰኮት ሀብዎሙ እክለ ለሕዝብ እለ ምስሌየ እስመ ርኅቡ ወአንሰ እተልዎሙ ለዜብሄልው እለስልማና ነገሥተ ምድያም። ፮ ወይቤልዎ መላእክተ ሰኮት ቦኑ እዴሆሙ ለዜብሄል ወለስልማና ይእዜ ውስተ እዴከ ከመ ነሀቦሙ እክለ ለሠራዊትከ። ፯ ወይቤሎሙ ጌዴዎን አኮ ከመዝ እምከመ አግብኦሙ እግዚአብሔር ለዜብሄል ወለስልማና ውስተ እዴየ እሰቀል ሥጋክሙ ውስተ ዐቀባት ዘገዳም ወውስተ ክልኤ አርቆሜን። ፰ ወዐርገ እምህየ ውስተ ፋኑሄል ወይሎሙ ከመዝ ወይቤልዎ ሰብአ ፋኑሄል በከመ ይቤልዎ ሰብአ ሰኮት። ፱ ወይቤሎሙ ለሰብአ ፋኑሄል ሶበ ገባእኩ በዳኅን እነሥቶ ለዝንቱ ማኅፈድ። ፲ ወዜብሔልሰ ወስልማና ውስተ ቀርቀር ወትእይንቶሙኒ ምስሌሆሙ ወየአክሉ እልፈ ወኀምሳ ምእተ ኵሎሙ እለ ተርፉ ወእምኵሉ ተዓይኒሆሙ ለደቂቀ ጽባሕ ወእለሰ ወድቁ ዐሠርቱ እልፍ ወዕሥራ ምእት ብእሲ እለ ይፀውሩ ኵናተ። ፲፩ ወዐርገ ጌዴዎን ፍኖተ እለ ይነብሩ ውስተ አዕፃዳተ ጽባሐወያን እለ መንገለ ናቤት ላዕለ ዜብሂል ወስልማና ወቀተለ ትእይንቶሙ እንዘ ይትአመኑ። ፲፪ ወጐዩ ዘኤብሄል ወስልማና ወዴገኖሙ ወተለዎሙ ወአኅዞሙ አልክኤሆሙ ነገሥተ ምድያም ለዜብሄል ወለስልማና ወለኵሉ ትእይንቶሙ ቀጥቀጦሙ ጌዴዎን። ፲፫ ወተመይጠ ጌዴዎን ወልደ ዮአስ እምፀብእ እምዐቀበ አሩስ። ፲፬ ወአኅዘ አሐደው እልደ እምሰብአ ስኮትው እሐተቶ ወአጽሐፎሙ ለመላእክተ ሰኮት ወለሊቃናቲሃ ሰብዓ ወሰብዐቱ ብእሲ። ፲፭ ወበጽሐ ኅበ መላእክተ ሰኮትው እይቤሎሙ ነዮሙ ዜብሄል ወስልማና እለ ቦሙ ተዐየርክሙኒ ወትቤሉኒ ቦኑ እዴሆሙ ለዘኤብሄል ወስልማና ይእዜ ውስተ እዴከ ከመ ነሀቦሙ እክለ ለእለ ርኅቡ ሰብእከ። ፲፮ ወነሥኦሙ ለሰብአ ሰኮት ወለሊቃናቲሆሙ ወለመላእቲሆሙ። ወሰቀሎሙ ውስተ ዐቀባተ ገዳም ወውስተ በራቅኒም ወሰቀሎሙ ስምሌሆሙ ለሰብአ ሰኮት። ፲፯ ወነሠቶ ለማኅፈደ አናምሄል ወቀተሎሙ ለሰብአ ፋኑሄል ወለሀገሮሙኒ። ፲፰ ወይቤሎሙ ለዜብሄል ወለስልማና አይቴ እደው እለ ቀተልክምዎሙ በታቦር ወይቤልዎ ከማከ እሙንቱ፥ ወኪያከ ይመሉ እሙንቱ ወከመ ርእየተ ገጸ ደቀ ነገሥት ገጾሙ። ፲፱ ወይቤሎሙ ጌዴዎን አኀውየ እሙንቱ ደቂቀ እምየ ወመሐለ ሎሙ ወይቤሎሙ ሕያው እግዚአብሔር ሶበ አሕየውክምዎሙ ከመ እምኢቀተልኩክሙ። ፳ ወይቤሎ ለዮቶር በኵሩ ተንሥእ ቅትሎሙ ወኢመልሐ መጥባሕቶ ውእቱ ሕፃን እስመ ንኡስ ውእቱ ወፈርሀ። ፳፩ ወይቤልዎ ዜብሄል ወስልማና ተንሥእ አንተ ወተራከበነ እስመ ከመ ብእሲ ውእቱ ኅይልከ፥ ወተንሥአ ጌዴዎን ወቀተሎሙ ለዜብሄል ወለስልማና፤ ወነሥአ ባዝግናተ ዘውስተ ክሳዳተ አግማላቲሆሙ። ፳፪ ወይቤልዎ ሰብአ እስራኤል ለገኢዴዎን ተመልአክ ለነ አንተ ወደቂቅከ እስመ አድኀንከነ እምእዴሆሙ ለምድያም። ፳፫ ወይቤሎሙ ጌዴዎን ኢይትመልአክ አንሰ ለክሙ ወወልድየኒ ኢይትመልአክ ለክሙ፥ እግዚአብሔር ይትመልአክ ለክሙ። ፳፬ ወይቤሎሙ ጌዴዎን እስእል እምኔክሙ ስእለተ ወሀቡኒ ብእሲ ብእሲ አእኑገ ዘወርቅ ዘሰለበ እስመ ብዙኅ አእኑግ ቦሙ እስመ እስማዔላውያን እሙንቱ። ፳፭ ወይቤሉ ውሂበ ንሁብ ወሰፍሐ ልብሶ ወገደፉ ብእሲ አእኑገ ዘሰለቡ። ፳፮ ወኮነ ድልወተ ወርቀ አእኑጊሁ ዘሰአሎሙ ዐሠርተ ወተስዓተ ምእተ በሰቅል ወርቁ እንበለ አውጻባት ወባዝግናትው ኤፎት ወመዋጥሕ ዘሜላት ዘላዕለ ነገሥተ ምድያም ወእንበለ ሐብላተ ወርቅ ዘውስተ ክሳዳተ አግማላቲሆሙ። ፳፯ ወገብረ ሎቱ ጌዴዎን ምስለ ወአቀሞ ውስተ ሀገሩ ውስተ ኤፍራታ ወዘመዉ ቦቱ ኵሉ እስራኤል ወተለውዎ በህየ ወኮኖ ጌጋየ ለጌዴዎን ወለቤቱ። ፳፰ ወተትሕቱ ምድያም በቅድሜሆሙ ለእስራኤል ወኢደገሙ እንከ አልዕሎ ርእሶሙ ወአዕረፈት ምድር አርባዓ ዓመተ በመዋዕለ ጌዴዎን። ፳፱ ወቦ ለጌዴዎን ሰብዓ ደቂቅ እለ ወፅኡ እምሐቌሁ እስመ ብዙኃት አንስትያሁ። ፴፩ ወዕቅብቱ በውስተ ሰቂማስ ወለደት ሎቱ ወሰመየ ስሞ አቤሜለክ ፴፪ ወሞተ ጌዴዎን ወልደ ዮአስ በሀገረ ሲናት ወተቀብረ ውስተ መቃብረ አቡሁ ዮአስ በኤፍራታ ወአብያዜር። ፴፫ ወእምዝ ሶበ ሞተ ጌዴዎን ተመይጡ ደቂቀ እስራኤል ወተለውዎ ለበዓሊም ወተካየዱ ምስሌሁ ለበዓሊም ከመ ይኩኖሙ አምላኮሙ። ፴፬ ወኢተዘከርዎ ለእግዚአብሔር አምላኮሙ ዘአድኅኖሙ እምእደ ኵሉ ፀሮሙ እለ ዐውዶሙ። ፴፭ ወኢገብሩ ምሕረተ ምስለ ቤተ ሮብዓም ዘውእቱ ጌዴዎን በኵሉ ሠናይት እንተ ገብረ ምስለ እስራኤል። 
				ምዕራፍ ፱።
፩ ወሖረ አቤሜሌክ ወልደ ሮብዓም ውስተ ሰቂማ ኅበ አኀወ እሙ ወተናገሮሙ ለኵሎሙ አዝማደ ቤተ እሙ። ፪ ወይቤሎሙ ተናገርዎሙ ሊተ ለሰብአ ሰቂማ ወበልዎሙ ምንት ይኄይሰክሙ ሰብዓኑ ብእሲ ይኰንኑክሙ ኵሎሙ ደቂቀ ሮብዓም፥ አው አሐዱ ብእሲ ይኰንንክሙ ወተዘከሩ ከመ ሥጋክሙ ወዐጽምክሙ አነ። ፫ ወተናገሩ ሎት አኀወ እሙ ምስለ ኵሉ ሰብአ ሰቂማ ኵሎ ዘንተ እንገረ ወሜጥዎ ለልቦሙ ኅበ አቤሜሌክ ወይቤሉ እኁነ ውእቱ። ፬ ወወሀብዎ ሰብዐ ብሩረ እምቤተ በዓል ወተዓሰበ ቦን አቤሜልክ እደወ ሐቃልያነ ወመደንግፃነ ወሖሩ ወተለውዎ። ፭ ወቦአ ውስተ ቤተ አቡሁ ኤፍራታ ወቀተሎሙ ለአኅዊሁ ለደቂቀ ሮብዓም ሰብዓ ብእሲ በአሐቲ እብን ወተርፈ ኢዮአታም ወልደ ሮብዓም ዘይንእስ እስመ ተኀብአ። ፮ ወተጋብኡ ኵሎሙ ሰብአ ሰቂማ ወኵሉ ቤተ መሐሎን ወሖሩ ወአንገሥዎ ሎሙ ለአቤሜሌክ ንጉሠ በኅበ ዕፀ በላኖን እንተ ውስተ ሰቂማ። ፯ ወዜነውዎ ለኢዮአታም ወሖረ ወቆመ ውስተ ርእሰ ደርበ ገሪዛን ወጸርሐ ወበከይ ወይቤሎሙ ስምዑኒ ሰብአ ሰቂማ ወይስማዕክሙ እግዚአብሔር። ፰ ሖሩ ዕፀው ያንግሡ ሎሙ ንጉሠ ወይቤልዋ ለዕፀ ዘይት ንዒ ንግሢ ለነ። ፱ ወይትቤሎሙ ዕፀ ዘይት እኅድግኑ ቅብዕየ ዘሰብሐ እግዚአብሔር በላዕሌየ ወእጓለ እመሕያው ወእሑር እንግሥ ላዕለ ዕፀው። ፲ ወይቤልዋ ለበለስ ንዒ ንግሢ ለነ። ፲፩ ወትቤሎሙ በለስ እኅድግኑ ምጥቀትየ ወፍሬየ ቡሩከ ወእሑር እንግሥ ለዕፀው። ፲፪ ወይቤሎሙ ወይን እኅድግኑ ወይንየ ወትፍሥሕትየ ዘበኅበ እግዚአብሔር ወዘበኅበ እጓለ እመሕያው ወእሑር እንግሥ ለዕፀው። ፲፬ ወይቤልዋ ዕጽሰው ለራምኖን ንዒ አንቲ ንግሢ ለነ። ፲፭ ወትቤሎሙ ዕፀ ራምኖን ለዕፀው እመ በአማን ታነግሡኒ በጽድቅ ላዕሌክሙ ንዑ ታጽልሉ ታሕተ ጽላሎትየ እመ ኢወጽአት እሳት እምነ ራምኖን ወትበልዖ ለአርዘ ሊባኖስ። ፲፮ ወይእዜኒ እመ በአማን በጽድቅ ገበርክሙ ወአንገሥክምዎ ለአቤሜሌክ በከመ ገበርክሙ ምስለ ሮብዓም ወምስለ ቤቱ ወእመ በከመ ዕሤተ እዴሁ ገበርክሙ ሎቱ። ፲፯ በከመ ተቃተለ አቡየ ለክሙ ወገደፈ ነፍሶ በቅድሜክሙ ወአድኅነክሙ እምእደ ምድያም። ፲፰ ወአንተሙሰ ተንሣእክሙ ላዕለ ቤተ አቡየ ወቀተልክሙ ደቂቆ ሰብአ ብእሴ በላዕለ አሐቲ እብን ወአንገሥክምዎ ለአቤሜሌክ ወልደ ዕቅብቱ ላዕለ ሰብአ ሰቂሞን እስመ እኁክሙ ውእቱ። ፲፱ ወእመሰ በጽድቅ ወበርትዕ ገበክርሙ ምስለ ሮብዓም ወቤቱ በዛቲ ዕለት ቡሩካነ ኩኑ አንትሙ ወተፈሥሑ በአቤሜሌክ ወውእቱኒ ይትፈሣሕ ብክሙ። ፳ ወእመ አኮሰ ትፃእ እሳት እምአቤሜሌክ ወትብልዖሙ ለሰብአ ሰቂሞን ወለቤተ መሐሎን ወትፃእ እሳት እምሰብአ ሰቂሞን ወእምቤተ መሐሎን ወትብልዖ ለአቤሜሌክ። ፳፩ ወጐየ ኢዮአታም ወሮጸ ውስተ ፍኖት ወአምሠጠ ውስተ ራራ ወነበረ ህየ እምገጸ አቤሜሌክ እኁሁ። ፳፪ ወተመልአከ አቤሜሌክ ለቤተ እስራኤል ሠለስተ ዓመተ። ፳፫ ወፈነወ እግዚአብሔር ጋኔነ እኩየ ማእከለ አቤሜሌክ ወማእከለ ሰብአ ሰቂሞን ወክሕድዎ ሰብአ ሰቂሞን ለቤተ አቤሜሌክ። ፳፬ ከመ ይግባእ ኃጢአት ዘሰብዓ ደቂቀ ሮብዓም ወደሞሙ ወይትፈደዮ ለአቤሜሌክ እኁሁሙ ዘቀተሎሙ ወላዕለ ሰብአ ሰቂሞን እለ አጽንዕዋ ለዴሁ ከመ ይቅትሎሙ ለአኅዊሁ። ፳፭ ወአንበሩ ሎቱ ሰብአ ሰቂሞን ማዕገተ ውስተ አርእስተ አድባር ወየሀይዱ ኵሎ ዘየኅልፍ ፍኖተ እንተ ላዕሌሆሙ፤ ወዜነውዎ ለአቤሜሌክ። ፳፮ ወመጽአ ጋድ ወልደ አቤድ ወአኅዊሁ ውስተ ሰቂማ ወኅብሩ ምስሌሁ ሰብአ ሰቂማ። ፳፯ ወወፅኡ ሐቅለ ወቀሠሙ አዕፃዳተ ወይኖሙ ወአኬዱ ወገብሩ በዓለ ወቦኡ  ቤተ አምላኮሙ ወበልዑ ወሰትዩ ወረገምዎ ለአቤሜሌክ። ፳፰ ወይቤ ጋድ ወልደ አቤድ መኑ አቤሜሌክ ወልደ ሴኬም ከመ ንትቀነይ ሎቱ አኮኑ ውእቱ ወልደ ሮብዓም ወዜቡል ዐቃቢሁ፥ ገብሩ ወሰብአ ኤሞር አቡሁ ለሴኬርም ወለምንት ንትቀነይ ሎቱ ንሕነ። ፳፱ ወመኑ እምአግብኦ ለዝክቱ ሕዝብ ውስተ እዴየ ወአፍልሶ ለአቤሜሌክ ወእበሎ ለአቤሜሌክ አብዝኅ ኅይልከ ወፃእ። ፴ ወሰምዐ ዜቡል መልአከ ሀገር ዘይቤ ጋድ ወልደ አቤድ ወተምዐ መዐተ። ፴፩ ወፈነወ መላእክተ ኅበ አቤሜሌክ ምስለ አምኃ እንዘ ይብል ናሁ ፋድ ወልደ አቤድ ወአኅዊሁ መጽኡ ውስተ ሰቂማ ወናሁ ይትቃተልዋ ለሀገር በእንቲአከ። ፴፪ ወይእዜኒ ተንሥእ በሌሊት አንተ ወሕዝብ ዘምስሌከ ወዕግት ውስተ ሐቅል፥ ወበጽሕ ጊዜ ይሠርቅ ፀሐይ ጊሥ ወሩዳ ለሀገር። ፴፫ ወመጽአ ውእቱ ወሕዝብ ዘምስሌሁ በሌሊት ወዐገትዋ ለሰቂማ አርባዕቱ ሠራዊት። ፴፬ ወሶበ ጸብሐ ወፅአ ጋድ ወልደ አቤድ ወቆመ ኅበ ኆኅተ አንቀጸ ሀገር ወተንሥአ አቤሜሌክ ወሕዝብ ዘምስሌሁ እምኅበ የዐግቱ። ፴፭ ወርእየ ጋድ ወልደ አቤድ ሕዝበ ወይቤሎ ለዜቡል ናሁ ሕዝብ ይወርድ እምርእሰ ደብር፥ ወይቤሎ ዜቡል ጽላሎተ አድባር ትሬኢ አንተሰ ከመ ሰብእ። ፴፮ ወደገመ ዓዲ ጋድ ብሂሎቶ ወይቤሎ ናሁ ሕዝብ ይወርድ እመንገለ ባሕር ኅበ ኅንብርተ ምድር ወአሐዱ ሠርዌ ይመጽእ እምፍኖተ ኦም አንጻሮ። ፴፯ ወይቤሎ ዜቡል አይቴ ውእቱ ይእዜ ዝክቱ አፉከ ዘትቤ መሙ ውእቱ አቤሜሌክ ከመ ንትቀይነ ሎቱ አኮኑ ዝንቱ ውእቱ ሕዝብ ዘተዐየርክ ፃእኬ ይእዜ ወተቃተሎ። ፴፰ ወወፅአ ጋድ እምቅድሜሆሙ ለሰብአ ሰቂማ ወተቃተሎ ለአቤሜሌክ። ፴፱ ወዴገኖ አቤሜሌክ ወጐየ እምቅድመ ገጹ ወወድቁ ብዙኃን ወተቃተሉ እስከ አንቀጸ ሀገር። ፵ ወነበረ አቤሜሌክ ውስተ አሪማ ወአውፅኦሙ ዜቡል ለጋድ ወለአኅዊሁ ወከልኦሙ ነቢረ ውስተ ሰቂማ። ፵፩ ወእምዝ በሳኒታ ወፅኡ ሕዝብ ውስተ ገዳም ወዜነውዎ ለአቤሜሌክ። ፵፪ ወነሥአ ሕዝቦ ወከፈሎሙ ኅበ ሠለስቱ ሠራዊት ወዐገተ ቦሙ ወሶበ ይኔጽር ናሁ ሕዝብ ይወፅእ እምሀገር ወተንሥአ ላዕሌሆሙ ቀቀተሎሙ። ፵፫ ወአቤሜሌክሰ ወሠራዊት ዘምስሌሁ ቆሙ ዲፓ ኅበ ኆኅተ አንቀጸ ሀገር። ፵፬ ወእልክቱሰ ክልኤቱ ሠራዊት ተዘርዉ ውስተ ኵሉ ገዳም ወቀተልዎሙ። ፵፭ ወአቤሜሌክሰ ይትቃተል ምስለ እህገር ኵላ ይእተ ዕለተ ወአስተጋብኣ ለሀገር ወሕዝበሰ ዘውስቴታ ቀተለ ወዘርአ ውስቴታ ፄወ። ፵፮ ወሰምዑ ኵሎሙ ሰብአ ማኅፈደ ሰቂሞን ወቦኡ ውስተ ጸወነ ቤተ በዓል። ፵፯ ወዜነውዎ ለአቤሜሌክ ከመ ተጋብኡ ኵሉ ሰብአ ማኅፈደ ሰቂማ። ፵፰ ወዐርገ አቤሜሌክ ውስተ ደብረ ሄርሞን ውእቱ ወሕዝብ ዘምስሌሁ ወነሥአ አቤሜሌክ ጕድቦ ውስተ እዴሁ ወገመደ ዖረ ዕፀው ወነሥአ ወዖሮ ውስተ መታክፊሁ ወይቤሎሙ ለሕዝብ እለ ምስሌሁ ዘከመ ርኢክሙኒ እገብር ከማሁ ግበሩ አንትሙኒ ፍጡነ ከመ አነ ገበርኩ። ፵፱ ወገዘሙ እሙንቱሂ ኵሎሙ ፆሮሙ ወነሥኡ ወተለውዎ ለአቤሜሌክ ወአንበሩ ኅበ ጸወን ወአውዐዩ ላዕሌሆሙ ጸወኖሙ በእሳት ወሞቱ ኵሎሙ ሰብአ ሰቂማ ዘማኅፈደ ወየአክሉ ዐሠርተ ምእተ ብእሲ ወአንስት፤ ፶ ወሖረ አቤሜሌክ ውስተ ቴበስ ወነበሩ ላዕሌሃ ወአስተጋብእዋ። ፶፩ ወቦቱ ማኀፈድ ዐቢይ ውስተ ማእከለ ሀገር ወተጸውኑ ህየ ኵሎሙ እደዊሆሙ ወአንስትያሆሙ ወኵሉ ዐበይተ ሀገር ወዐፀዉ ላዕሌሆሙ ወዐርጉ ውስተ ናሕሰ ማኅፈድ። ፶፪ ወሖረ አቤሜሌክ ኅበ ማኅፈድ ወተቃተልዎ ወቀርበ አቤሜሌክ ኅበ ኆኅተ ማኅፈድ ከመ ያውዕዮ በእሳት። ፶፫ ወወገረት አሐቲ ብእሲት ስባረ ማሕረጽ ውስተ ርእሱ ለአቤሜሌክ ወቀጥቀጠቶ ርእሶ ወወጽአ ናላሁ። ፶፬ ወጸርሐ ፍጡነ ለቍልዒሁ ዘይፀውር ንዋዮ ወይቤሎ ምላሕ መጥባሕጠ ወቅትለኒ ከመ ኢይበሉኒ ብእሲት ቀተለቶ፥ ወወግኦ ቍልዔሁ ወሞተ አቤሜሌክ። ፶፭ ወርእዩ ሰብአ እስራኤል ከመ ሞተ አቤሜሌክ ወአተዉ ኵሎሙ ውስተ አብያቲሆሙ። ፶፮ ወፈደዮ እግዚአብሔር ለአቤሜሌክ እኪተ እንተ ገብረ ላዕለ ቤተ አቡሁ ዘቀተለ ሰብዓ አኅዊሁ። ፶፯ ወኵሎ እኪቶሙ ለሰብአ ሰቂማ ፈደየሙ እግዚአብሔር ላዕለ ርእሶሙ ወበስሖሙ መርገመ ኢዮአታም ወልደ ሮብዓም።
				ምዕራፍ ፲።
፩ ወቆመ እምድኅረ አቤሜሌክ ዘያድኅኖሙ ለእስራኤል ቶላ ወልደ ፎሓ ወልደ እኁሁ ለአቡሁ ብእሲ እምይሳኮር ወውእቱሰ ይነብር ውስተ ሣምር ውስተ ደብረ ኤፍሬም። ፪ ወኰነኖሙ ለእስራኤል ዕሥራ ወሠለስተ ዓመተ ወሞተ ወተቀብረ ውስተ ሣምር። ፫ ወቆመ እምድኅሬሁ ኢያእር ገለአዳዊ ወኰነኖሙ ለእስራኤል ዕሥራ ወክልኤተ ዓመተ። ፬ ወቦ ሠላሳ ወክልኤቱ ደቂቅ ወይጼዐኑ ላዕለ ሠላሳ ወክልኤቱ አእዱግ ወቦሙ ሠላሳ ወክልኤቱ አህጉር ወሰመዮሙ ደብተራ ኢያእር እስከ ዮም ወሀለዋ ውስተ ገለአድ። ፭ ወሞተ ኢያእር ወተቀብረ ውስተ ሪሞ። ፮ ወደገሙ ደቂቀ እስራኤል ገቢረ እከይ ቅድመ እግዚአብሔር ወአምለክዎሙ ለበዓሊም ወለአስጣሮት ወለአማልክተ ሶርያ፥ ወለአማልክተ ሲዶና ወለአማልክተ ሞአብ ወለአማልክተ ደቂቀ አሞን ወለአማልክተ ኢሎፍሊ ወኀደግዎ ለእግዚአብሔር ወኢተቀንዩ ሎቱ። ፯ ወተምዐ መዐተ እግዚአብሔር ላዕለ እስሬል ወአግብኦሙ ውስተ እደ ኢሎፍሊ ወውስተ እዴሆሙ ለደቂቀ አሞን። ፰ ወሣቀይዎሙ ወአጠቅዎሙ ለደቂቀ እስራኤል በማዕዶተ ዮርዳኖስ በምድረ አሞኢረዎን በገለአድ። ፱ ወዐደዉ ደቂቀ አሞን ዮርዳኖስ ይትቃተልዎሙ ለይሁዳ ወለብንያም ወለቤተ ኤፍሬም ወተሣቀዩ ደቂቀ እስራኤል ጥቀ። ፲ ወግዕሩ ደቂቀ እስራኤል ኅበ እግዚአብሔር ወይቤሉ አበስነ ለከ እስመ ኀደግናከ ለአምላክነ ወአምላክናሁ ለእባአሊም። ፲፩ ወይበኢሎሙ እግዚአብሔር ለደቂቀ እስራኤል አኮኑ ግብጽ ወአሞእሬዎን ወደቂቀ አሞን ወሞአብ ወኢሎፍሊ ወሲዶና ወምድያም ወአማሌቅ ሣቀዩክሙ ወገዐርክሙ ኅቤየ ወአድኅንኩክሙ እምአዴሆሙ። ፲፪ ወአንትሙሰ ኀደግሙኒ ወአምለክሙ ባዕዳነ አማልክተ በበይነ ዝንቱ ኢያድኅነክሙ። ፲፫ ሕሩ ወጽርሑ ኅበ አማልክት እለ ኀረይክሙ ለክሙ ወያድኅኑክሙ በመዋዕለ ምንዳቤክሙ። ፲፬ ወይቤልዎ ደቂቀ እስራኤል ለእግዚአብሔር አበስነ ረስየነ ዘከመ ትፈቅድ በቅድሜከ ወባሕቱ እግዚኦ አድህነነ በዛቲ ዕለት። ፲፭ ወአሰሰሉ አማልክተ ባዕድ እማእከሎሙ ወአምለክዎ ለእግዚአብሔር ወአሥመርዎ ወአንበዙ እምነ ሥቃይ ደቂቀ እስራኤል። ፲፮ ወዐርጉ ደቂቀ አሞን ወኀደሩ ውስተ ገለአድ ወወፅኡ ደቂቀ እስራኤል ወኀደሩ ውስተ ደብረ መሴፋ። ፲፯ ወተበሀሉ መላእክተ ሕዝበ ገለአድ በበይናቲሆሙ መኑ ብእሲ ዘይእኅዝ ይትቃተሎሙ ለነ ለደቂቀ አሞን ወይኩን ርእሰ ለኵሉ እለ ይነብሩ ውስተ ገለአድ።
				ምዕራፍ ፲፩።
፩ ወዮፍታሔ ገለአዳዊ ጽኑዕ ወኅያል ወወልደ ብእሲት ዘማ ውእቱ ወወለደቶ ለዮፍታሔ እምገለአድ። ፪ ወወለደት ሎቱ ለገለአድ ብእሲቱ አግዓዚት ደቂቀ ወልህቁ ደቂቃ ለይእቲ ብእሲት ወአውፅእዎ ለዮፍታሔው እይቤልዎ ኢትወርስ ውስተ ቤተ አቡነ እስመ ወልደ ካልእት ብእሲት አንተ። ፫ ወሖረ ዮፍታሔ እምገጸ አኅዊሁ ወነበረ ውስተ ምድረ ጦፍ ወይፀመድዎ ለዮፍታሔ ሰብእ ነዳያን ወየሐውሩ ምስሌሁ። ፬ ወእምድኅረ መዋዕል ተቃተልዎሙ ደቂቀ አሞን ለእስራኤል። ፭ ወሖሩ ሊቃናተ ገለአድ ይንሥእዎ ለዮፍታሔ እምድኅረ ጦፍ። ፮ ወይቤልዎ ለዮፍታሔ ነዓ ኩነነ መስፍነ ወንትቃተሎሙ ለደቂቀ አሞን። ፯ ወይቤሎሙ ዮፍታሔ ለሊቃናተ ገለአድ አኮኑ አንትሙ ጸላትክሙኒ ወአውፃእክሙኒ እምነ ቤተ አቡየ ወአውፃእክሙኒ እምኅቤክሙ ለምንት እንከ መጻእክሙ ኅቤየ ይእዜ ሶበ ተመንደብክሙ። ፰ ወይቤልዎ ሊቃናተ ገለአድ ለዮፍታሔ አኮ ከመዝ መጻእነ ኅቤከ ከመ ትሑር ምስሌነው እትትቃተል ለነ ምስለ ደቂቀ አሞን ወትኩነነ ርእሰ ለኵሉ እለ ይነብሩ ውስተ ገለአድ። ፱ ወይቤሎሙ ዮፍታሔ ለሊቃናተ ገለአድ እመ ትነሥኡኒ አንትሙኒ ከመ እትቃተሎሙ ለደቂቀ አሞን እም ከመ አግብኦሙ እግዚአብሔር ቅድሜየ አነ እከውነክሙ ርእሰ። ፲ ወይቤልዎ ሊቃናተ ገለአድ ለዮፍታሔ እግዚአብሔር ስምዕነ በማእከሌነ ከመ በከመ ትቤ ከማሁ ንገብር። ፲፩ ወሖረ ዮፍታሔ ምስለ ሊቃናተ ገለአድ ወሤምዎ ሕዝብ ሎሙ ርእሰ ከመ ይኩኖሙ መስፍነ ወነገረ ዮፍታሔ ኵሎ ቃሎ ቅድመ እግዚአብሔር በመሴፋ። ፲፪ ወፈነወ ዮፍታሔ መላእክተ ኅበ ንጉሦሙ ለደቂቀ አሞን እንዘ ይብል ምንት ብከ ምስሌየ ከመ ትምጻእ ትትቃተለኒ ውስተ ብሔርየ። ፲፫ ወይቤ ንጉሦሙ ለደቂቀ አሞን ለእለ ለአከ ዮፍታሔ እስመ ነሥኡ እስራኤል ምድርየ ከመ የዐርጉ እምግብጽ እምዐርኖን እስከ ኢያቦቅ ወእስከ ዮርዳኖስ ወይእዜኒ አግብእ ሊተ በሰላም፥ ወገብኡ እለ ለአከ ዮፍታሔ ኅቤሁ ለዮፍታሔ። ፲፬ ወፈነወ ዓዲ ዮፍታሔ ሐዋርያተ ኅበ ንግሦሙ ለደቂቀ አሞን። ፲፭ ወይቤሉ ከመዝ ይቤ ዮፍታሔ ኢነሥኡ እስራኤል ምድረ ሞአብ ወምድረ ደቂቀ አሞን አመ ዐርጉ እምግብጽ። ፲፮ ወአላ ሖሩ እስራኤል ውስተ ገዳም እስከ ባሕረ ኤርትራ ወበጽሑ እስከ ቃዴስ። ፲፯ ወፈነወ እስራኤል ሐዋርያተ ኅበ ንጉሠ ኤዶም እንዘ ይብል አኅልፈኒ እንተ ምድርከ፥ ወአበየ ንጉሠ ኤዶም፥ ወኀበኒ ንጉሠ ሞአብ ለአከ ወአበየ ወነበረ እስራኤል ውስተ ቃዴስ። ፲፰ ወኀለፈ እንተ ገዳም ወዖዱ ምድረ ኤዶም ወምድረ ሞአብ ወበጽሑ መንገለ ጽባሒሁ ለምድረ ሞአብ ወኀደሩ ውስተ ማዕዶተ አርኖን ወኢቦኡ ውስተ ደወለ ሞአብ እስመ አርኖን ይእቲ ደወሎሙ ለሞአብ። ፲፱ ወፈነወ እስራኤል ሐዋርያተ ኅበ ሴዎን ንጉሠ ሐሴቦን አሞራዊ ወይቤሎ እስራኤል አኅልፈኒ እንተ ምድርከ እስከ ብሔርየ። ፳ ወአበየ ሴዎን አኅልፎቶሙ ለእስራኤል እትነ ደወሉ ወአስተጋብአ ሴዎን ሕዝቦ ወኅደረ ውስተ ኢያሴር ወተቃተሎሙ ለእስራኤል። ፳፩ ወአግብኦሙ እግዚአብሔር አምላከ እስራኤል ለሴዎን ወለኵሉ ሕዝቡ ውስተ እዴሆሙ ለእስራኤል ወቀተልዎሙ ወተዋረስዎሙ እስራኤል ኵሎ ምድረኦሙ ለአርሞሬዎን ዕል ይነብሩ ውስተ ይእቲ ምድር። ፳፪ ወተዋረሱ ኵሎ ደወሎሙ እምአርኖን እስከ ኢያቦቅ ወእምገዳም እስከ ዮርዳኖስ። ፳፫ ወይእዜኒ እግዚአብሔር አምላከ እስራኤል አሰሰሎሙ ለአሞሬዎን እምቅድመ ገጾሙ ለእስራኤል ወአንተኑ ትትዋረሱ በእብሬትከ። ፳፬ አኮኑ ኮሞስ አምላክከ ዘአውረሰከ ኪያሁ ዳእሙ ትትዋረስ፥ ወኵሎ ዘአውረሰነ እግዚአብሔር አምላክነ ቅድሜነ ኪያሁ ንትዋረስ። ፳፭ ወይእዜኒ ቦኑ አንተ ትኄይስ እምባላቅ ወልደ ሴፎር ንጉሠ ሞአብ ቦኑ ባእስ ተበአሰ ምስለ እስራኤል አው ፀብአ ተፃብኦሙ ለቤተ እስራኤል በሐሴቦን ወበአዋልዲሃ ወበያዜር ወባዋልዲሃ ወበኵሎ አህጉር ዘኀብ አርኖን ሠለስተ ምእተ ዓመተ ለምንት ኢያድኅንዎሙ በዝንቱ መዋዕል። ፳፮ ወአነኒ ኢአበስኩከ ለከ ወአንተሰ ኢትግበር እኪተ ስምሌየ ከመ ትትቃተለኒ ወይፍታሕ እግዚአብሔር ዘውእቱ ይፈትሕ ዮም ማእከለ ደቂቀ እስራኤል ወማእከለ ደቂቀ አሞን። ፳፯ ወአበይሙ ንጉሠ ደቂቀ አሞን ወኢሰምዐ ቃለ ዮፍታሄ ዘለአከ ሎቱ፥ ፳፰ ወመጽአ መንፈሰ እግዚአብሔር ላዕለ ዮፍታሔ ወዐደወ እምምድረ ገለአድ ዘምናሴ እመሴፋ ዘገለአድ ውስተ ማዕዶቶሙ ለደቂቀ አሞን። ፳፱ ወበፅዐ ዮፍታሔ ብፅዓተ ለእግዚአብሔር ወይቤ ለእመ አግብኦሙ ለደቂቀ አሞን ውስተ እዴየ ዘመጽአ ወወፅአ እምኆኅተ ቤትየ ወተቀበለኒ ሶበ ገባእኩ በዳኅን እምኅበ ደቂቀ አሞን እግዚአብሔር እሬስዮ እምሥዋዕተ። ፴ ወዐደወ ዮፍታሔ ኅበ ደቂቀ አሞን ይትቃተሎሙ ወአግብኦሙ እግዚአብሔር ውስተ እዴሁ። ፴፩ ወቀተሎሙ እምአሮኤር እስከ ይበጽሕ ውስተ ኤሞኢት ዕሥራ አህጉር እስከ አቤል አዕፃደ ወይን ዐቢየ ቀትለ ጥቀ ወገረሩ ደቂቀ አሞን ቅድመ ደቂቀ እስራኤል። ፴፪  ወአተወ ዮፍታሔ ውስተ መሴፋ ውስተ በኢቱ ወናሁ ወለቱ ወፅአት ወተቀበለቶ ምስለ ከበሮ ወመሰንቆ ወይእቲ ባሕቲታ ሎቱ እንተ ያፈቅራ ወአልቦ ባዕድ ውሉድ ዘእንበሌሃ ኢወልድ ወኢወለት። ፴፫ ወሶበ ርእያ ሰጠጠ አልባሲሁ ወይቤ አሌ ሊተ ወለትየ አዕቀጽክኒ ወዕጹበ ኮንክኒ ውስተ አዕይንትየ ወአንሰ ፈታሕኩ አፉየ ኅበ እግዚአብሐኢር በእንቲአኪ ወኢይክል ዐሊዎቶ። ፴፬ ወትቤሎ አባ ለእመ በእንቲአየ ፈታሕከ አፉከ ኅበ እግዚአብሔር ረስየኒ በከመ ወፅአ እምአፉከ እስመ ገብረ ለከ እግዚአብሔር በቀለ እምፀርከ እምደቂቀ አሞን። ፴፭ ወትቤሎ ለባኡሃ ረሲ ሊተ ዘንተ ቃለ አብሐኒ ክልኤተ አውራኀ እሑር ወእፅርግ ወስተ አድባር ወእብኪ ላዕለ ድንግልናየ ምስለ ካልኣትየ። ፴፮ ወይቤላ ሑሪ፥ ወፈነዋ ክልኤተ አውራኅ ወሖረት ይእቲ ወካልኣቲሃ ወበከየት ላዕለ ድንግላናሃ ምስለ ካልኣቲሃ በውስተ አድባር። ፴፯ ወእምድኅረ ኀልቀ ክልኤቱ አውራኅ ገብአት ኅበ አቡሃ ወገብረ ዮፍታሔ ብፅዓቲሁ ዘበፅዐ ወይእቲሰ ኢተአምር ብእሴ፥ ወኮነት ወይእቲሰ ኢተአምር ብእሴ፥ ወኮነት ዛቲ ሕግ ውስተ እስራኤል በበዓመት። ፴፰ ወለለ መዋዕለ ዕለታ የሐውራ አዋልደ እስራኤል ይበክያሃ ለወለተ ዮፍታሔ ገለአዳዊ ረቡዐ መዋዕለ ለለዓመት። 
				ምዕራፍ ፲፪።
፩ ወተጋብኡ ደቂቀ ኤፍሬም ወመጽኡ ውስተ ሴፌና ወይቤልዎ ለዮፍታሔ ለምንት ሆርከ ትትቃተሎሙ ለደቂቀ አሞንው ኢጸዋዕከነ ከመ ንሑር ምስሌከ ናውዒ ቤተከ በላዕሌከ በእሳት። ፪ ወይቤሎሙ ዮፍታሄ ብእሲ ግፉዕ አነ ወሕዝብየ ወደቂቀ አሞን ሣቀዩነ ጥቀ ወጸራሕነ ለክሙ ወኢያድኅንክሙነ እምእዴሆሙ። ፫ ወሶበ ርኢኩ ከመ አልቦ ዘያድኅን ወአግባእክዋ ለነፍስየ ውስተ እዴየ ወዐደውኩ ኅበ ደቂቀ አሞን ወአግብኦሙ እግዚአብሔር ቅድሜየ ወለምንት ዐረግሙ ኅቤየ ዮም ትትቃተሉኒ። ፬ ወአስተጋብኦሙ ዮፍታሔ ለኵሎሙ ሰብአ ኤፍሬም ወቀተልዎሙ ሰብአ ገለአድ ለኤፍሬም እስመ ይቤልዎሙ ድኁናነ ኤፍሬም። ፭ ወበጽሕዎሙ በማእከለ ምናሴ ሰብአ ገለአድ በውስተ ማዕዶተ ዮርዳኖስ ዘኤፍሬም ወእምዝ ሶበ ይቤሉ ድኁናነ ኤፍሬም ንዕዱ ይቤልዎሙ ሰብአ ገለአድ አንትሙኒ ቦኑ እምኤፍሬም አንትሙ ወይቤሉ ኢኮነ። ፮ ወይቤልዎሙ በሉ መምኅፃን ወአበዩ ብሂለ መምኅፃ፥ ወአኀዝዎሙ ወቀተልዎሙ በውስተ ማዕዶተ ዮርዳኖስ ወወድቁ እምኤፍሬም ይእተ አሚረ ወወድቁ እምኤፍሬም ይእተ አሚረ አርባዕቱ እልፍ ወዕሥራ ምእት። ፯ ወኰነኖሙ ለእስራኤል ዮፍታሔ ገለአዳዊ ሰብዓተ ዓመተ፥ ወሞተ ወተቀብረ ውስተ ሀገሩ ገለአድ። ፰ ወኰነኖሙ ለእስራኤል እምድኀሬሁ ሐሴቦን ዘእምነ ቤተ ልሔም። ፱ ወወለደ ሠላሳ ደቂቀ ወሠላሳ አዋልደ ወአስተዋሰበ ለሠላሳ እምአፍኣ ወሠላሳ አስንተ ነሥአ ለደቂቁ እምአፍኣ ወኰነኖሙ ለእስራኤል ሰብዓተ ዓመተ። ፲ ወሞተ ሐሴቦን ወተቀብረ ውስተ ቤተ ልሔም። ፲፩ ወኰነኖሙ እምድኅሬሁ ለእስራኤል ኤሎም ዛብሎናዊ ዓሠርተ ዓመተ። ፲፪ ወሞተ ኤሎም ዛብሎናዊ በሴሎም ወቀበርዎ ውስተ ምድር ዛብሎን፤ ፲፫ ወኰነኖሙ ለእስራኤል እምድኅሬሁ ሎቦን ወልደ ኤሎም ኤፍራታዊ። ፲፬ ወተወልዱ ሎቱ አርባዓ ደቂቅ ወሠላሳ ደቂቀ ደቂቁ ወይጼዐኑ ላዕለ ሰብዓ አእዱግ ወኰነኖሙ ለእስራኤል ሰመንተ ዓመተ። ፲፭ ወሞተ ሎቦን ወልደ ኤሎም ኤፍራታዊ ወቀበርዎ ውስተ ኤፍራታ ውስተ ኤፍሬም ውስተ ደብረ ረንቅ።
				ምዕራፍ ፲፫።
፩ ወደገሙ ደቂቀ እስራኤል ገቢረ እከይ ቅድመ እግዚአብሔ ወአግብኦሙ ውስተ እደ ኢሎፍሊ አርብዓ ዓመተ። ፪ ወሀለወ ብእሲ ዘእምነሦራሕ ዘእምነገደ ዳን ወስሙ ማኑሄ ወብእሲቱሰ መካን ይእቲ ወኢትወልድ። ፫ ወአስተርአያ መልአከ እግዚአብሔር ለብእሲቱ ወይቤላ ናሁ መካን አንቲ ወኢወለድኪ ወትፀንሲ ወትወልዲ ወልደ። ፬ ወይእዜኒ ተዓቀቢ ወኢትሰተዪ ወይነ ወሜሰ ወኢትብልዒ ኵሎ ዘርኵስ። ፭ እስመ ናሁ ትፀንጺ ወትወልዲ ወልደ ወኢይለክፎ ርእሶ ሐፂን እስመ ቅዱስ ውእቱ ናዝራዊ ለእግዚአብሔር ውእቱ ሕፃን እምከርሠ እሙ ወውእቱ ይእኅዝ ያድኅኖሙ ለእስራኤል እምእደ ኢሎፍሊ። ፮ ወሖረት ይእቲ ብእሲት ወነገረቶ ለምታ ወትቤሎ ብእሴ እግዚአብሔር መጽአ ኅቤየ ወርእየቱ ከመ ርእየተ መልአከ እግዚአብሔር ወግሩም ውእቱ ጥቀ ወተስእልክዎ እምአይቴ ውእቱ ወኢያይደዐኒ ስሞ። ፯ ወይቤለኒ ናሁ ትፀንሲ ወትወልዲ ወልደ ወይእዜኒ ኢትስተዪ ወይነ ወሜሰ ወኢትብልዒ ኵሎ ዘርኩስ እስመ ናዝራዊ ውእቱ ሕፃን ለእግዚአብሔር እምከርሠ እሙ እስከ አመ ይመውት። ፰ ወሰአለ ማኑሄ ኅበ እግዚአብሔር ወይቤ እግዚኦ ብእሴ እግዚአብሔር ዘፈኖከ ኅቤሃ ለይምጻእ ኅቤነ ወያለብወነ ምንተ ንገብር ለውእቱ ሕፃን ዘይትወለድ። ፱ ወሰምዐ እግዚአብሔር ቃሎ ለማኑሄ ወመጽአ መልአከ እግዚአብሔር ኅበ ብእሲቱ ዓዲ ዳግመ እንዘ ትነበር ውስተ ገዳም ወኢሀለወ ማኑሄ ምታ ምስሌሃ። ፲ ወሮጸት ብእሲቱ ወአፍጠነት ወነገረቶ ለምታ ወትቤሎ ናሁ አስተርአየኒ ዝክቱ ብእሲ ዘመጽአ ኅቤየ ቀዲሙ። ፲፩ ወተንሥአ ማኑሄ ወተለዋ ለብእሲቱ ወሖረ ኅበ ውእቱ ብእሲ ወይቤሎ አንተኑ ውእቱ ዝክቱ ብእሲ ዘተናገርከ ምስለ ብእሲትየ ወይቤሎ ውእቱ መልአክ አነ ውእቱ። ፲፪ ወይቤሎ ማኑሄ ይእዜ ሶበ በጽሐ ቃልከ ምንት ውእቱ ነገሩ ለውእቱ ሕፃን ወግብሩ። ፲፫ ወይቤሎ መልአከ እግዚአብሔር ለማኑሄ እምኵሉ ዘእቤላ ለብእሲትከ ተዓቀቡ። ፲፬ እምኵሉ ዘይወፅእ እምወይን ኢትብላዕ ወወይነ ወሜሰ ኢትሰተይ ወኵሎ ርኩሰ ኢትብላዕ ወኵሎ ዘአዘዝክዋ ተዓቀቡ። ፲፭ ወይቤሎ ማኑሄ ለመልአከ እግዚአብሔር ናጌብረከ ወንገብር ለከ ማሕስአ ጠሊ ቅድሜከ። ፲፮ ወይቤሎ መልአከ እግዚአብሔር ለማኑሄ እመሰ እገበርከኒ ኢይበልዕ እንከ እክለከ ወእመሰ ለእግዚአብሔር ገበርከ መሥዋዕተ ግበር ሎቱ። ፲፯ ወይቤሎ ማኑሄ ለመልአከ እግዚአብሔር መኑ ስምከ አመ በስሐ ቃልከ ንሰብሕከ። ፲፰ ወይቤሎ መልአከ እግዚአብሔር ለምንት ዝንቱ ዘትሴአል ስምየ መድምም ውእቱ። ፲፱ ወነሥአ ማኑሄ ማሕስአ ጠሊ መሥዋዕተ ወአዕረገ ዲበ ኰኵሕ ለእግዚአብሔር ዘይገብር መድምመ ወርእይዎ ማኑሄ ወብእሲቱ። ፳ ወሶበ ዐርገ ነድ እማእከለ ምሥዋዕ ውስተ ሰማይ ዐርገ መልአከ እግዚአብሔር በነደ ምሥዋዕ ውስተ ሰማይ ወማኑሄ ወብእሲቱ ርእይዎ ወወድቁ በገጾሙ ውስተ ምድር። ፳፩ ወኢደገመ እንከ መልአከ እግዚአብሔር አስተርእዮቶሙ ለማኑሄ ወለብእሲቱ፥ ወይእተ ጊዜ አእመረ ማኑሄ ከመ መልአከ እግዚአብሔር ውእቱ። ፳፪ ወይቤላ ማኑሄ ለብእሲቱ ሞተ ንመውት እስመ ርኢናሁ ለመልአከ እግዚአብሔር። ፳፫ ወትቤሎ ብእሲቱ ሶበሰ ፈቀደ ይቅትለነ እግዚአብሐኢር እምኢተመጠወ እምእዴነ መሥዋዕትነ ወቍርባነነ ወእምኢያለበወነ ኵሎ ዘንተ ወበከመሰ መዋዕሊሁ እምኢያስምዐነ ዘንተ። ፳፬ ወወለደት ወልደ ይእቲ ብእሲት ወሰመየቶ ስሞ ሶምሶን ወባረኮ እግዚአብሔር ወልህቀ ውእቱ ሕፃን። ፳፭ ወአኀዘ መንፈሰ እግዚአብሔር ይሑር ምስሌሁ ውስተ ትዕይንተ ዳን ማእከለ ሶራኅ ወማእከለ እስታሔል። 
				ምዕራፍ ፲፬።
፩ ወወረዶ ሶምሶን ውስተ ቴምናታ ወርእየ ብእሲተ በቴምናታ እምአዋልደ ኢሎፍሊ ወአደመቶ ቅድሜሁ። ፪ ወዐርገ ወነገሮሙ ለአቡሁ ወለእሙ ወይቤሎሙ ርኢኩ ብእሲተ በቴምናታ እምአዋልደ ኢሎፍሊ ወይእዜኒ ንሥእዋ ሊተ ብእሲተ። ፫ ወይቤልዎ አቡሁ ወእሙ ቦኑ አልቦ እምአዋልደ አኅዊከ ወበውስተ ኵሉ ሕዝብየ ብእሲት ከመ ትሑር አንተ ወትንሣእ ብእሲተ እምአዋልደ ኢሎፍሊ ቈላፋን ወይቤሎ ሶምሶን ለአቡሁ ኪያሃ ዳእሙ ንሥኡ ሊተ እስመ አደመተኒ ውስተ አዕይንትየ። ፬ ወኢያእመሩ አቡሁ ወእሙ ከመ እምኅበ እግዚአብሔር ውእቱ እስመ በቀለፍ ይፈቅድ ውእቱ እምኢሎፍሊ ወበእማንቱ መዋዕል ኢሎፍሊ ይቀንይዎሙ ለእስራኤል። ፭ ወወረዱ ሶምሶን ወአቡሁ ወእሙ ውስተ ቴምናታ ወተግኅሠ ውስተ ዐፀደ ወይን ዘቴምናታው እናሁ አንበሳ ተቀበሎ እንዘ ይጥሕር። ፮ ወመጽአ መንፈሰ እግዚአብሔር ላዕሌሁ ወነጽሖ ከመ ዘይነጽሕ ማሕስአ ጠሊ ወከመ ወኢምንት ኮነ ውስተ እዴሁ ወኢያይድዐ ለአቡሁ ወለእሙ ዘገብረ። ፯ ወዐርጉ ወተናገሩ በእንተ ብእሲቱ ወአደመቶ ቅድሜሁ እልሶምሶን። ፰ ወተመይጠ እምድኅረ መዋዕል ከመ ይንሥኣ ወተግኅሠ ከመ ይርአዮ ለዝክቱ በድነ አንበሳ ወናሁ ንህብ ውስተ አፉሁ ለውእቱ አንበሳ ኀደረ ወቦ መዓር። ፱ ወነሥኣ ወበልዐ ወሖረ ወእንዘ የሐውር ይበልዕ ኅበ አቡሁ ወእሙ ወወሀቦሙ ወበልዑ ወኢያይድዖሙ ከመ እምአፈ አንበሳ አውጽኦ ለውእቱ መዓር። ፲ ወወረደ አቡሁ ኅበ ይእቲ ብእሲት ወነበረ ህየ ሶምሶን ሰቡዐ መዋዕለ እስመ ወነበረ ህየ ሶምሶን ሰቡዐ መዋዕለ እስመ ከማሁ ይነብሩ ወራዙት። ፲፩ ወእምዝ ሶበ ፈርህዎ ሤሙ ላዕሌሁ ካልአነ ሠላሳ እደወ ወነበሩ ምስሌሁ። ፲፪ ወይቤሎ ሶምሶን እሜስል ለክሙ አምስለ ወእመ አይዳዕክሙኒ አምሳልየ በእላንቱ ሰቡዕ መዋዕል ዘበዓል ወረከብክሙ እሁበክሙ ሠላሳ ሰንዱናተ ወሠላሳ አልባሰ። ፲፫ ወእመሰ ስእንክሙ አይድዖትየ ትሁቡኒ አንትሙ ሊተ ሠላሳ ሰንዱናተ ወሠላሳ አልባሰ ወይቤልዎ መስል አምሳሊከ ወንስማዕ። ፲፬ ወይቤሎሙ እምበላዒ ወፅአ መብልዕ፥ ወእምነ ጽኑዕ ወፅአ ጥዑም ወስእኑ አይድዖቶ አምሳሊሁ እስከ ሠሉስ መዋዕል። ፲፭ ወእምዝ አመ ራብዕት ዕለት ይቤልዋ ለብእሲቱ አስፍጢዮ ለምትኪ ወይንግርኪ አምሳሊሁ ከመ ኢናውዒክሙ በእሳት ለኪ ወለቤተ አቡኪ አው ከመ ታንድዩነኑ ጸዋዕክሙነ። ፲፮ ወበከየት ላዕሌሁ ብእሲቱ ለሶምሶን ወትቤሎ ጸላእከኒ ወኢታፈቅረኒ እስመ አምሳሊከ ዘመሰልከ ለደቂቀ ሕዝብየ ኢነገርከኒ ሊተ ወይቤላ ሶምሶን ናሁ ለአቡየ ወለምየ ኢነገርክዎሙ ለኪኑ እንግርኪ። ፲፯ ወበከየት ላዕሌሁ ሰቡዐ መዋዕለ ዘበዓል፥ ወእምዝ አመ ሳብዕት ዕለቶ ነገራ ሶበ አሥርሐቶ ወአይድዐቶሙ ለደቂቀ ሕዝባ። ፲፰ ወይቤልዎ እሙንቱ እደው አመ ሳብዕት ዕለት እንበለ ይዕርብ ፀሐይ ምንት ይጥዕም እመዓር ወምንት ይጸንዕ እምአንበሳ ወይቤሎሙ ሶምሶን ሶበ ኢያሥራሕክምዋ ለእጐልትየ እምኢረከብክምዋ ለአምሳልየ። ፲፱ ወመጽአ መንፈሰ እግዚአብሔር ላዕሌሁ ወወረደ ውስተ አስቀሎና ወቀተለ ሠላሳ ብእሴ ወሰለቦሙ አልባሲሆሙ ወወሀቦሙ ለእለ አይድዕዎ አምሳሊሁ፥ ወተምዐ መዐተ ሶምሶን ወአተወ ቤተ አቡሁ። ፳ ወነበረት ብእሲት ሶምሶን ምስለ መጋቤ መርዓሁ ካልኡ። 
				ምዕራፍ ፲፭።
፩ ወእምድኅረ መዋዕል አመ ማእረረ ሥርናይ ሐወጻ ሶምሶን ለብእሲቱ ወአምጽአ ላቲ ማሕስአ ጠሊ ወይቤ እባእ ኅበ ብእሲትየ ውስተ ጽርሕ፥ ወከልኦ አቡሃ በዊአ ኅቤሃ። ፪ ወይቤሎ አቡሃ እስመ ትቤ ጸላእክዋ ወሀብክዎ ለካልእከ ወባሕቱ ነያ እኅታ እንተ ትንእሳ ወትሤንያ ትኩንከ ህየንቴሃ። ፫ ወይቤ ሶምሶን ንጹሕ አነ ምዕረ እምኢሎፍሊ እስመ አነ እገብር እኪተ ላዕሌክሙ። ፬ ወሖረ ሶምሶን ወአኀዘ ሠለስተ ምእተ ቈናጽለ ወነሥአ መኃትወ ወአሰረ ውስተ አዝናቢሆሙ ወወደየ አሐደ ማኅቶተ ማእከለ ክልኤቱ አዝናቢሆሙ። ፭ ወአኅተወ እሳተ ውስተ ውእቱ መኃትው ወፈነዎሙ ውስተ ከላስስት ዘኢሎፍሊ፥ ወአውዐዩ ሰዊተ ወክምረ ዘተዐፅደ ዘይቀውም ወዘውጡሕ ወአዕፃተ ወይን ወዘይት። ፮ ወይቤሉ ኢሎፍሊ መኑ ገብረ ዘንተ ወይቤሎሙ ሶምሶን ሐሙሁ ለቴምናትዊ እስመ ሄድዎ ብእሲቶ ወወሀብዋ ለካልኡ ወዐርጉ ኢሎፍሊ ወአውዐዩ ቤተ አቡሃ ወኪያሃኒ በእሳት። ፯ ወይቤሎሙ ሶምሶን እመሰ ገበርክሙ ዘንተ ኢይፈቅድ በቀልየሰ እምአሐዱ ለኵልክሙ እምረሰይኩ። ፰ ወዘበጦሙ ሶምሶን ውስተ አቍያጸ እገሪሆሙ ወኮነ ዐቢይ ቀትል፥ ወወረደ ሶምሶን ወነበረ ውስተ ፈለግ ውስተ በዐተ ኤጣም። ፱ ወዐርጉ ኢሎፍሊ ወኀደሩ ላዕለ ይሁዳ ወነበሩ ኅበ መንከሰ አድግ። ፲ ወይቤልዎሙ ኵሉ ሰብአ ይሁዳ ለምንት ዐረግሙ ላዕሌነ ወይበኢሉ ኢሎፍሊ ከመ ንእስሮ ለሶምሶን ዐረግነ ወንግበሮ በከመ ገብረነ። ፲፩ ወወረዱ ሠላሳ ምእት ብእሲ እምይሁዳ ኅበ በዓተ ኰኵሕ ዘኤጣም፥ ወይቤልዎ ለሶምሶን ኢተአምርኑ ከመ ኢሎፍሊ ይኴንኑነ ለምንት ከመዝ ገበርከ ላዕሌነ፥ ወይቤሎሙ ሶምሶን በከመ ገብሩ ላዕሌክሙ ከማሁ ገበርኩ ላዕሌሁ። ፲፪ ወይቤልዎ ከመ ንእስርከ ወረድነ ወናግብእከ ውስተ እዴሆሙ ለኢሎፍሊ፥ ወይቤሎሙ ሶምሶን መሐሉ ሊተ አንትሙ ከመ ኢትቅትሉኒ ወአግብኡኒ ሎሙ ወአንትሙሰ ኢትትራከቡ ምስሌየ ወመሐሉ ሎቱ። ፲፫ ወይቤልዎ አልቦ ዳእሙ ነአስረከ በማእሰር ወናገብአከ ውስተ እዴሆሙ ወቀቲለሰ ኢንቀትለከ፥ ወአሰርዎ በክልኤቱ መፃምድ ወአሰርዎ በክልኤቱ መፃምድ ሐዲሳት ወአውፅእዎ እምአይቲ ኰኵሕ። ፲፬ ወበጽሐ እስከ ኅበ ዐጽመ መንከሰ አድግ ወወውዑ ኢሎፍሊ ወተቀበውሎ ወሮጹ ኅቤሁ ወመጽአ ላዕሌሁ መንፈሰ እግዚአብሔር ወኮኑ እልክቱ መፃምድ እለ ውስተ መዝራዕቱ ከመ ሶበ ያጼርኑ ኅሠር እሳተ ወተፈትሐ ማኅሜሁ እምመዝራዕቱ። ፲፭ ወረከበ ዐጽመ መንከሰ አድግ ግዱፈ ውስተ ፍኖት ወአትሐተ እዴሁ ወተመጠዋ ወቀተለ ባቲ ዐሠርተ ምእተ ብእሴ። ፲፮ ወይቤ ሶምሶን በዐጽመ መንከሰ አድግ ቀተልኩ ዐሠርተ ምእተ ብእሴ። ፲፯ ወእምዝ ሶበ አኅለቀ ነቢበ ገደፋ ለይእቲ ዐጽመ መንከሰ እምእዴሁ ወሰመዮ ለውእቱ መካን ቀትለ ዐጽመ መንከስ። ፲፰ ወጸምአ ጥቀ ወጸርሐ ኅበ እግዚአብሔር ወይቤ፥ አንተ አግባእከ ውስተ እደ ገብርከ ዘንተ ሕይወተ ዐቢየ ወይእዜሰ እመውት በጽምእ ወእወድቅ ውስተ እዴሆሙ ለቈላፋን፤ ፲፱ ወአርኅወ እግዚአብሔር ንቅዐታ ለይእቲ ዐጽመ መንከስ ወወፅአ እምኔሃ ማይ ወሰትየ ወገብአት ነፍሱ ወአዕረፈ፥ ወበበይነ ዝንቱ ተሰምየ ስሙ ለውእቱ መካን ነቅዐ ዐጽመ መንከስ እስከ ዮም። ፳ ወኰነኖሙ ለእስራኤል በመዋዕለ ኢሎፍሊ ዕሥራ ዓመተ። 
				ምዕራፍ ፲፮።
፩ ወሖረ ሶምሶን እምህየ ውስተ ጋዛ ወርእየ በህየ ብእሲት ዘማ ወቦአ ኅቤሃ። ፪ ወነገርዎሙ ለሰብአ ጋዛን ወይቤልዎሙ፥ መጽአ ሶምሶን ዝየ፥ ወዖድዎ ወዐገትዎ ኵላ ሌሊተ ውስተ አንቀጸ ሀገር፥ ወጸንሑ ኵላ ሌሊተ ወይቤሉ ንጸንሖ ኵላ ሌሊተ ወንቀትሎ በጽባሕ። ፫ ወኖመ ሶምሶን እስከ መንፈቀ ሌሊት፥ ወተንሥአ በመንፈቀ ሌሊት ወአኀዛ ለኆኅተ ሀገር ዘአንቀጸ በክልኤሆን ራግዛቲሃ ወዖሮሙ ምስለ ኵሉ ሰብኡ ወተሰክመ ላዕለ መትከፍቱ፥ ወአዕረጎሙ ለዕለ ርእሰ ደብር ዘቅድመ ኬብሮን ወአንበሮሙ ህየ። ፬ ወእምድኅረ ዝንቱ አፍቀረ ብእሲተ በኀበ ፈለገ ሶራኅ ወስማ ደሊላ። ፭ ወዐርጉ ኅቤሃ መሳፍንተ ኢሎፍሊ ወይቤልዋ አስፍጢዮ ወአእምሪ በምንት ዓብየ ኃይሉ ወበምንት ንክሎ ወነአስሮ ከመ ናድክሞ፥ ወንሁበኪ ዓሠርቱ ምእት ዓሠርተ ምእተ ብሩረ። ፮ ወትቤሎ ደሊላ ለሶምሶን አይድዐኒ ምንት ውእቱ ኃይልከ ዓቢይ ወበምንት እመ አሰሩከ ትደክም። ፯ ወይቤላ ሶምሶን እመ አሰሩኒ በሰብዐቱ አውታር ሐዲሳት እለ አልቦሙ ብትከት እደክም እንከ ወእከውን ከመ አሐዱ እምእጓለ እመ ሕያው። ፰ ወአምጽኡ ላቲ መሳፍንተ ኢሎፍሊ ሰብዐተ አውታረ ሐዲሳተ እለ አልቦሙ ብትከት ወአሰረቶ ቦሙ። ፱ ወእለሰ ይጸንሕዎ ይነብሩ ውስተ ውሣጢት ወትቤሎ መጽኡከ ኢሎፍሊ ሶምሶን ወበተኮሙ ለእሎንቱ አውታር ከመ ይትበተክ ፈትለ ሶበ ያጼኑ እሳተ ወኢተዐውቀ ኀይሉ። ፲ ወትቤሎ ደሊላ ለሶምሶን ናሁ አስተሐቀርከኒ ወሐሰተ ተናገርከኒ ወይእዜኒ አይድዐኒ በምንት የአስሩከ፤ ፲፩ ወይቤላ እመ አሰሩኒ በሰብዐቱ መፃምድ እለ ኢገብሩ ቦሙ ግብረ እደክም እንከ ወእከውን ከመ አሐዱ እምነ እጓለ እመሕያው። ፲፪ ወነሥአት ደሊላ ሰብዓተ መፃምደ ሐዲሳተ ወአሰረቶ ቦሙ ወትቤሎ ኢሎፍሊ መጽኡከ ሶምሶን ወእለከ ይጸንሕዎ ይነብሩ ውስተ ውሳጢት ወበተኮሙ እመዝራዕቱ ከመ ፈትል። ፲፫ ወትቤሎ ደሊላ ለሶምሶን ወይእዜኒ አስተሐቀርከኒ ወሐሰተ ተናገርከኒ ወኢያይዳዕከኒ አይድዓኒ እንከሰ በምንት የአስሩከ ወይቤላ እመ ፀፈርኪዮን ለሰብዑ ቈናዝዕየ ዘርእስየ ወተከልክዮን በሰብዓቱ መታክል ውስተ አረፍት እደክም እንከ ወእከውን አሐዱ እም ነእጓለ እመሕያው። ፲፬ ወአኖመቶ ደሊላ ወፀፈረቶን ለሰብዑ ቈናዝዒሁ ዘርእሱ በኃይል ወተከለቶን በመታክል ውስተ አረፍት፥ው እትቤሎ መጽኡከ ኢሎፍሊ ሶምሶን ወነቅሐ እምንዋሙ ወነዝዐ ውእተ መትከለ እምነ አረፍት ምስለ ቈናዝዒሁ ወኢተዐውቀ ኅይሉ። ፲፭ ወትቤሎ ደሊላ፥ እፎ ትቤለኒ አፍቀርኩኪ ወልብየ ምስሌኪ ወናሁ ሣልስከ ዝንቱ እንዘ ታስተሐቅረኒ ወኢታይድዐኒ በምንት ውእቱ ኅይልከ ዐቢይ። ፲፮ ወእምዝ ሶበ አሥርሐቶ በነቢብ ኵላ ሌሊተ ወጽሐበቶ እስከ ተቈጥዐ ለሞት፥ ውይድዓ ኵሎ ዘውስተ ልቡ ወይቤላ መላጺ ኢለከፈኒ ርእስየ። ፲፯ እስመ ናዝራዊ አነ ለእግዚአብሔር እምከርሠ እምየ ወእምከመ ተላጸይኩ የኀድገኒ ኃይልየ ወእደክም ወእከውን ከመ ኵሉ እጓለ እመሕያው። ፲፰ ወአእመረት ደሊላ ከመ አይድዓ ኵሎ ዘውስተ ልቡ ወለአከት ወጸውዓቶሙ ለመላእክተ ኢሎፍሊ እንዘ ትብል ንዑ አሐተ ዕርጉ እስመ አይድዐኒ ኵሎ ዘውስተ ልቡ ወዐርጉ ኅቤሃ ኵሎሙ መሳፍንተ ኢሎፍሊ ወአምጽኡ ወርቀ ምስሌሆሙ። ፲፱ ወአኖመቶ ማእከለ ብረኪሃ ወጸውዐት ቀራጼ ወቀረሰቶን ለሰብዑ ቈናዝዐ ርእሱ ወአኅዘ ይድክም ወኀደጎ ኀይሉ። ፳ ወትቤሎ ደሊላ፥ መጽኡከ ኢሎፍሊ ሶምሶን ወነቅሐ እምንዋሙ ወይቤ እወፅእ ወእገብር ከመ ዘልፍ ወእነጽሖሙ ወውእቱሰ ኢያእመረ ከመ ኀደጎ እግዚአብሔር። ፳፩ ወአኀዝዎ ኢሎፍሊ ወአውፅኡ አዕይንቲሁ ወአውረድዎ ውስተ ጋዛን ወሞቅሕዎ በመዋቅሕተ ሐጺን ወአንበርዎ ውስተ ቤተ ሞቅሕ ይሕርጽ። ፳፪ ወአኀዘ ሥዕርቱ ይብቈል እምዘቀርፅዎ። ፳፫ ወተጋብኡ መላእክተ ኢሎፍሊ ከመ ይሡዐ መሥዋዕተ ለአምላኮሙ ወከመ ይትፈሥሑ፥ ወይቤሉ አግብኦ አምላክነ ለሶምሶን ፀርነ ውስተ እዴነ። ፳፬ ወሶበ ርእይዎ ሕዝብ አእኰትዎ ለአምላኮሙ ወይቤሉ አግብኦ አምላክነ ለፀርነ ውስተ እዴነ ዘአማሰና ለምድርነ ወአብዝኀ አብድንቲነ። ፳፭ ወእምዝ ሶበ ተፈሥሑ ይቤሉ ጸውዕዎ ለሶምሶን እምነ ቤተ ሞቅሕ ይትዋነይ በቅድሜነ፥ ወጸውዕዎ ለሶምሶን እምነ ቤተ ሞቅሕ ወተሣለቁ ላዕሌሁ ወአቀምዎ ማእከለ ክልኤቱ አዕማድ። ፳፮ ወይቤሎ ሶምሶን ለወልድ ዘይመርሖ አዕረፈኒ ወአግሥሠኒ አዕማደ እለ ዲቤሆን ይቀውም ዝንቱ ቤት ወአስምከኒ ላዕሌሆን ወገብረ ሎቱ ውእቱ ወልድ ከማሁ  ፳፯ ወመልኡ ውስተ ውእቱ ቤት እድ ወአንስት ወሀለዉ ህየ ኵሎሙ መሳንተ ኢሎፍሊ ውስተ ናሕስኒ ወየአክሉ ሠላሳ ምእተ እደው ወአንስት ከመ ይነጽርዎ ለሶምሶን ከመ ይትዋነይ። ብሔር ወይቤ እግዚኦ እግዚኦ ተዘከረኒ ወአጽንዐኒ አሐተ እንከ እትቤቀል በቀለ አሐተ ህየንተ ክልኤሆን አዕይንትየ እምነ ኢሎፍሊ። ፳፱ ወአኅዞን ሶምሶን ለእልክቱ ክልኤሆን አዕማድ እለ ማእከል እለ ዲቤሆን ይቀውም ውእቱ ቤት ወገፍዖን አሐተ በየማኑ ወአሕተ በፀጋሙ፤ ፴ ወይቤ ሶምሶን ለትሙት ነፍስየ ምስለ ሰብአ ኢሎፍሊ ወአጠቆን በኅይሉ ወወድቀ ውእቱ ቤት ላዕለ መሳፍንተ ኢሎፍሊ ወላዕለ ኵሉ ሕዝብ ዘውስቴቱ ወኮነ እለ ሞቱ እለ ቀተለ ሶምሶን በሞቱ ፈድፋደ እምእለ ቀተለ በሕይወቱ። ፴፩ ወወረዱ አኅዊሁ ወኵሉ ቤተ አቡሁ ወዐርጉ ወነሥእዎ ወቀበርዎ ማእከለ ሶራሕ ወማእከለ ኤስታዎስ ውስተ መቃብረ ማኑሄ አቡሁ፥ ወኰነኖሙ ለእስራኤል ውእቱ ዕሥራ ዓመተ።
				ምዕራፍ ፲፯።
፩ ወሀለወ ብእሲ ዘእምደብረ ኤፍሬም ዘስሙ ሚካ። ፪ ወይቤላ ሚካ ለእሙ ዝክቱ ወርቅ ዘትቤልኒ ተሰርቀኒ ወአምሐልኪ ናሁ ወርቁ ኅቤየ ውእቱ አነ ነሣእክዎ ወትቤ እሙ ቡሩክ ወልልየ ለእግዚአብሔር። ፫ ወአግብአ ውእተ ወርቀ ዐሠርተ ወአሐደ ምእተ ለእሙ፥ ወትቤ እሙ ቀድሶ ቀደስክዎ ለውእቱ ወርቅ ለእግዚአብሔር እምእዴየ ለባሕቲትየ ወይእዜኒ አገብኦ ለኪ ወእሁበኪዮ። ፬ ወወሀባ ውእተ ወርቀ ለእሙ ወነሥአት እሙ ውእተ ወርቀ ወወሀበት እምኔሁ ክልኤተ ምእተ ብሩረ ለዘይሰብኮ ወይገብሮ ግልፎ ወሰበኮ ወአንበርዎ ውስተ ቤተ ሚካ። ፭ ወብእሲሁሰ ሚካ ሎቱ ቤተ አማልክት ወገብረ ምስለ ወተራጲነ ወመልአ እዴሁ ለአሐዱ እምደቂቁ ወኮኖ ካህን። ፮ ወበእማንቱ መዓዕል አልቦሙ ንጉሥ ለደቂቀ እስራኤል ብእሲ፥ ብእሲ ዘአደሞ ቅድመ አዕይንቲሁ ይገብር። ፯ ወሀለወ ወልድ ዘእምቤተ ልሔም ዘምሕዝበ ይሁዳ ወእምዘመደ ይሁዳ ወሌዋዊ ውእቱ ብእሲሁ ወይነብር ህየ። ፰ ወሖረ ውእቱ ብእሲ እምሀገረ ይሁዳ ወእምቤተ ልሔም ከመ ይኅድር ኅበ ረከብ ወበጽሐ ውስተ ደብረ ኤፊርም ኅበ ቤተ ሚካ ከመ ይቢት። ፱ ወይቤሎ ሚካ እምአይቴ መጻእከ፥ ወይቤሎ ሌዋዊ አነ እምቤተ ልሔም፥ ዘይሁዳ ወአሐውር እንበር ኅበ ረከብኩ። ፲ ወይቤሎ ሚካ ንበር ምስሌየ ወኩነኒ አበ ወካህነ ወአነ እሁበከ ዐሥሩ ኅብስተ ለለዕለትከ ወዘውገ አልባስ ወሲሳየከ። ፲፩ ወአኅዘ ውእቱ ሌዋዊ ይንበር ምስለ ውእቱ ብእሲ፥ ወኮኖ ውእቱ ወልድ ከመ አሐዱ እምደቂቁ። ፲፪ ወመልአ እዴሁ ሚካ ለውእቱ ሌዋዊ ወኮኖ ውእቱ ወልድ ካህነ ወነበረ ውስተ ቤተ ሚካ። ፲፫ ወይቤ ሚካ ይእዜ አእመርኩ ከመ አሠነየ ላዕሌየ ገቢረ እግዚአብሔር እስመ ኮነኒ ሌዋዊ ካህነ።
				ምዕራፍ ፲፰።
፩ ወበእማንቱ መዋእል አልቦሙ ንጉሥ ለእስራኤል ወበእማንቱ መዋዕል የኀሥሡ ሎሙ ርስት ሰብአ ዳን ኅበ ይነብሩ እስመ ኢረከቡ እስከ ይእቲ አሚር እስተ በማእከለ እስራኤል። ፪ ወፈነዉ ደቂቀ ዳን እምሕዝቦሙ ኀምስተ እደወ እመክፈልቶሙ ደቂቀ ኀይል እምሶራኅ ወአስታሐል ከመ ይርአይዋ ለምድር ወያእምርዋ፥ ወይቤልዎሙ ሑሩ ወርእዩ ለነ ምድረ ወበጽሑ ውስተ ምድረ ኤፍሬም ኅበ ቤተ ሚካ፥ ወኀደሩ ህየ እሙንቱ ኅበ ቤተ ሚካ። ፫ ወአእመርዎ ለውእቱ ወልድ ወሬዛ ሌዋዊ ወቦኡ ህየ ወይቤልዎ መኑ አምጽአከ ዝየ ወምንተ ትገብር በዝየ ወምንት ብከ በዝየ። ፬ ወይቤሎሙ ከመዝ ወከመዝ ረሰየኒ ሚካ ወዐሰበኒ ወኮንክዎ ካህነ። ፭ ወይቤልዎ ተሰአል ለነ ኅበ እግዚአብሔር እመ ይሤርሕ ፍኖተነ እንተ ውስቴታ ነሐውር ንሕነ። ፮ ወይቤሎሙ ውእቱ ካህን ሑሩ በሰላም ይእተ ፍኖተክሙ ቅድመ እግዚአብሔር እንተ ባቲ ተሐውሩ። ፯ ወሖሩ ኀምስቱ እደው ወበጽሑ ወበስሑ ውስተ ሊሳ ወርእዩ ሕዝበ እለ ይነብሩ ውስቴታ ተአሚኖሙ ይነብሩ በሕገ ሲዶና ህዱአነ ወዕሩፋነ እንዘ ይትአመኑ ወኢይክሉ ነቢበ ቃል ውስተ ምድረ ርስተ መዝገበ ነገር እስመ ርኁቃን እሙንቱ እምነ ሲዶና ወአልቦሙ ትኅላፍ ምስለ ሶርያ። ፰ ወገብኡ እልክቱ ኀምስቱ እደው ኅበ አኀዊሆሙ ውስተ ሶራሕ ወአስታሐል ወይቤልዎሙ ምንት ያነብረክሙ። ፱ ተንሥኡ ንሑር ላዕሌሃ እስመ ቦእናሃ ወአንሶሰውናሃ ለይእቲ ምድር እስከ አጽናፊሃ፥ ወርኢነ ሕዝበ እለ ይነብሩ ውስቴታ በሕገ ሲዶና ወርኁቃን እሙንቱ እምነ ሲዶና፥ው አልቦሙ ትልሐፈ ነገር ምስለ ሶርያ። ፲ ወባሕቱ ተንሥኡ ወንዕርግ ላዕሌሆሙ እስመ ርኢናሃ ለይእቲ ምድር ሠናይት ጥቀ፥ ወአንትሙ አርምሙ ወኢትትሀከዩ ሐዊረ ወበዊአ ከመ ትትዋረስዋ ለይእቲ ምድር። ፲፩ ወእምከመ ቦእክሙ ትበጽሑ ኅበ ሕዝብ እለ ተአሚኖሙ ይነብሩ ወምድርኒ ረኃብ እስመ አግብኣ እግዚአብሔር ውስተ እዴክሙ፥ ብሔር ዘአልቦ ዘይትኅጣእ እምኵሉ ቃል ዘተፈጥረ ውስተ ምድር። ፲፪ ወተንሥኡ እምህየ እምብሔረ ዳን እምነ ሶራሕ ወኤስታሐል ስድስቱ ምእት ብእሲ እለ ቅኑታኒሆሙ ወይፀውሩ ንዋየ ሐቅሎሙ። ፲፫ ወዐርጉ ወኀደሩ ውስተ ቀርያ ታርም ዘይሁዳ ወበእንተ ዝንቱ ተሰምየ ውእቱ መካን ትእይንተ ዳን እስከ ዮም መንገለ ድኅሬሃ ለቀርያ ታርም። ፲፬ ወኀሊፎሙ እምህየ በጽሑ ውስተ ደብረ ኤፍሬም ወመጽኡ እስከ ኅበ ቤተ ሚካ። ፲፭ ወይቤልዎሙ እልክቱ ኅመስቱ እደው እለ ሖሩ ይርአይዋ ለይእቲ ምድረ ሊሳ ወይቤልዎሙ ለአኅዊሆሙ ሶበ ተአምሩ ከመ ቦቱ ውስተ ዝንቱ ቤት ምስል ወተራፊን ወግልፎ ወስብኮ ወይእዜኒ አእምሩ ዘትገብሩ። ፲፮ ወተግኅሡ ህየ ወቦኡ ውስተ ቤቱ ለውእቱ ወልድ ሌዋዊ ውስተ ቤተ ሚካ ወተአምኅዎ። ፲፯ ወእልክቱ ስድስቱ ምእት ብእሲ እንዘ ይፀውሩ ንዋየ ሐቅሎሙ ቅኑታኒሆሙ ተጋብኡ ኅበ ኆኅተ አንቀጽ እለ እምደቂቀ ዳን። ፲፰ ወዐርጉ እልክቱ ኅምስቱ እደው እለ ሖሩ ቀዲሙ ከመ ይርአዩ ምድረ ወቦኡ ወነሥኡ ዝክተ ምስለ ወግልፎ ወተራፊነ ወስብኮ ወዝክቱሰ ካህን ይቀውም ኅበ ፍኖተ አንቀጽ ወእልክቱኒ ስድስቱ ምእት ብእሲ ይፀውሩ ንዋየ ሐቅሎሙ ቅኑታኒሆሙ። ፲፱ ወቦኡ እሙንቱ እደው ውስተ ቤተ ሚካ ወነሥኡ ዝክተ ግልፎ ወምስለ ወተራፊነ ወስብኮ ወይቤሎሙ ዝክቱ ካህን ምንተ ትገብሩ አንትሙ። ፳ ወይቤልዎ አርምም ወደይ እዴከው ስተ አፉከ ወነዓ ምስሌነ ወትከውነነ አበ ወካህነ፥ ቦኑ ይኄይስከ ትኩን ካህን ለአሐዱ ብእሲ እምትኩን ካህን ለነገድ ወለሕዝበ እስራኤል ፳፩ ወተፈሥሐ ልቡ ለውእቱ ካህን ወነሥአ ውእተ ምስለ ወተራፊነ ወግልፎ ወስብኮ ወቦአ ማእከለ ሕዝብ። ፳፪ ወተመይጡ ወሖሩ ወነሥኡ ኵሎ ቤቶ ወጥሪቶ ወኵሎ ክብሮ ወነድኡ ቅድሜሆሙ። ፳፫ ወእንበለ ይርኀቁ እምቤት መጽአ ሚካ ወእደው ሕዝብ እለ ቅሩበ ቤቱ ለሚካ ወጸርሑ እምድኅሬሆሙ ለደቂቀ ዳን ወአውየዉ ሎሙ ለደቂቀ ዳን። ፳፬ ወሜጡ ገጾሙ ደቂቀ ዳን ወይቤልዎ ለሚካ ምንተ ኮንከ ዘትጸርሕ። ፳፭ ወይቤሎሙ ሚካ ግልፎየኒ ዘገበርኩ ነሣእክሙኒ ወካህነኒ ወሖርክሙ ወምንተ እንከ ኀደግሙ ሊተ ዘትብሉኒ ምንተ ትጽርሕ። ፳፮ ወይቤልዎ ደቂቀ ዳን ኢይሰማዕ እንከ ቃልከ ምስሌነ ወእመ አኮሰ ይትራከቡከ እደው መሪራነ ነፍስ ወታሐጕል ዓዲ ነፍሰከ ወነፍሰ ቤትከ። ፳፯ ወሖሩ ደቂቀ ዳን ፍኖቶሙ ወርእየ ሚካ ከመ ይጸንዕዎ ወተመይጠ ወአተወ ቤቶ። ፳፰ ወእሙንቱሰ ነሥኡ ኵሎ ዘገብረ ሚካ ወካህነኒ ወኵሎ ዘቦ ወሖሩ እስከ ሊሳ ላዕለ ሕዝብ ዘተአሚኖ ይነብር ወቀተልዎሙ በአፈ ሐፂን ወሀገሮሙኒ አውዐዩ በእሳት። ፳፱ ወአልቦ ዘድኅነ እስመ ርኁቃን እሙንቱ እምነ ሲዶና ወአልቦሙ ትልሐፍ ምስለ ባዕድ ሰብእ ወይእቲሰ ውስተ ቈላት እንተ ቤተ ጦብ፥ ወሐነጽዋ ለይእቲ ሀገር ወነበሩ ውስቴታ። ፴ ወሰመዩ ስማ ለይእቲ ሀገር ዳን በስመ አቡሆሙ ዳን ዘተወልደ ለእስራኤል፥ ወስማሰ ለይእቲ ሀገር ቀዲሙ ሊሳ። ፴፩ ወአቀሙ ሎሙ ደቂቀ ዳን ግልፎ ዘሚካ ወዮናታን ወልደ ጌርሶም ወልደ ሙሴ ውእቱ ወደቂቁ ካህናት እሙንቱ ለሕዝበ ዳን እስከ አመ ፍልሰተ ምድሮሙ። ፴፪ ወአቀሙ ሎሙ ግልፎ ዘሚካ ዘገብረ በኵሉ መዋዕል አምጣነ ነበረ ቤተ እግዚአብሔር ውስተ ሴሎም፥ ወበእማንቱ መዋዕል አልቦሙ ንጉሥ ለእስራኤል። 
				ምዕራፍ ፲፱።
፩ ወሀሎ ብእሲ ሌዋዊ ወይነብር ውስተ አሐዱ ኅብር ዘደብረ ኤፍሬም ወነሥአ ሎቱ ውእቱ ብእሲ ብእሲተ ዕቅብተ እምቤተ ልሔም ዘይሁዳ። ፪ ወተምዐቶ ዕቅብቱ ወኀደገቶ ወአተወት ቤተ አቡሃ ቤተ ልሔም ዘይሁዳ ወነበረት ህየ መዋዕለ አርባዕተ አውራኅ። ፫ ወተንሥአ ምታ ወሖረ ወተለዋ ከመ ይትዓረቃ ወያግብኣ ኅቤሁ፥ ወቍልዔሁ ምስሌሁ ወክልኤቱ አእዱግ ወሖረ ቤተ አቡሃ ወርእዮ አቡሃ ለይእቲ ወለት ወሖረ ወተቀበሎ። ፬ ወአብኦ ውስተ ቤቱ ወነበረ ምስሌሁ ሠሉስ መዋዕለ ወበልዑ ወሰትዩ ወቤተ ህየ። ፭ ወእምዝ አመ ራብዕት ዕለት ነቅሐ በጽባሕ ወተንሥአ ይሑር ወይቤሎ አቡሃ ለይእቲ ወለት ለሐሙሁ አጽንዕ ልበከ ወብላዕ ፍተ ኅብስት ወእምዝ ተሐውሩ። ፮ ወነበሩ ወበልዑ ክልኤሆሙ ኅቡረ ወሰትዩ፥ ወይቤሎ አቡሃ ለይእቲ ወለት ለውእቱ ብእሲ ቤት ዮምኒ ወይትፈሣሕከ ልብከ። ፯ ወተንሥአ ውእቱ ብእሲ ይሑር ወአገበሮ ሐሙሁ ወካዕበ ቤተ ህየ። ፰ ወተንሥአ በጽባሕ አመ ኃምስ ዕለት ከመ ይሑር ወይቤሎ ሐሙሁ አቡሃ ለይእቲ ወለት ብላዕ እክለ ወእምዝ ተሐውር እስከ የዐርብ ፀሐይ ወበልዑ ወሰትዩ ክልኤሆሙ። ፱ ወተንሥአ ውእቱ ብእሲ ከመ ይሑር ውእቱ ወዕቅብቱ ወቍልዔሁ ምስሌሁ ወይቤሎ ሐሙሁ አቡሃ ለይእቲ ወለት ናሁ መስየ ወተቈልቈለ ፀሐይ ኅድር ዝየ ዮኒ ወንበር ዝየ ወይትፈሣሕከ ልብከ ወትገይሡ በጽባሕ ፍኖተክሙ ወተአቱ ቤተከ። ፲ ወአበየ ውእቱ ብእሲ በይተ ወተንሥእ ወሖረ ወበጽሑ እስከ ቅድመ ኢያቡሴዎን እንተ ይእቲ ኢየሩሳሌም ወምስሌሁ ክልኤቱ አእዱግ ጽዑናን ወይእቲ ዕቅብቱ ምስሌሁ። ፲፩ ወእንዘ ዓዲሆሙ ሀለዉ አንጻረ ኢያቡሴዎን ፀሐይኒ ተቈልቍለት ጥቀ ወይቤሎ ቍልዔሁ ለእግዚኡ ነዓ ንግኅሥ ውስተ ሀገረ ኢየሩሳሌም ዛቲ ወንቢት ውስቴታ። ፲፪ ወይቤሎ እግዚኡ ኢይግኅሥ ውስተ እህገረ ነኪር እንተ ኢኮነት ዘደቂቀ እስራኤል ንኅልፍ እስከ ገባኦን። ፲፫ ወይቤሎ ለቍልዔሁ ነዓ ንግኅሥ ውስተ አሐዱ መካን ወንኅድር ውስተ ገባኦን እንተ ስማ ራማ። ፲፬ ወኀለፉ ወሖሩ እስከ ዐርበ ፀሐይ ወበጺሖሙ ገባኦን እንተ ብንያም ግኅሡ በህየ ከመ ይባኡ ወይኅድሩ ውስተ ገባኦን። ፲፭ ወቦኡ ወነበሩ ውስተ መርኅበ ሀገር ወአልቦ ዘያበውኦሙ ውስተ በኢት ወዘያኅድሮሙ። ፲፮ ወመጽአ ብእሲ ልሂቅ እምግብሩ ወብእሲሁሰ እምደብረ ኤፍሬም ወምንባሪሁ ውስተ ገባኦን ወሰብአ ብሔርሰ ደቂቀ ብንያም። ፲፯ ወነጸሩ በአዕይንቲሆሙ ወርእይዎ ለዝክቱ ብእሲ ነጋዲ ውስተ መር ኅበ ሀገር ወይቤሎ ዝክቱ ልሂቅ አይቴ ተሐውር ወእምአይቴ መጻእከ። ፲፰ ወይቤሎ ኅለፍት ንሕነ እምቤተ ልሔም ዘይሁዳ እስከ አመ ንበጽሕ ደብረ ኤፍሬም እስመ እምህየ አነ ወሖርኩ እስከ ቤተ ልሔም ዘይሁዳ ወአአቱ ብሔርየ ወአልቦ ዘአግኀሠኒ ውስተ ቤቱ። ፲፱ ወኀሠርኒ ወእክልኒ ብነ ለአእዱጊነ ወኅብስትኒ ወወይንኒ ብነ ለአመትከኒ ወለገብርከኒ ወለቍልዔከኒ አልቦ ዘነኀጥእ እምኵሉ መፍቅድነ። ፳ ወይቤሎ ዝክቱ ብእሲ ልሂቅ ሰላም ለከ ወኵሉ ዘአልብከ ላዕሌየ ወባሕቱ ውስተ መርኅብሰ ኢትኅድር። ፳፩ ወአብኦ ውስተ ቤቱ ወአቅማሐ ለአእዱጊሁ ወሐፀቦሙ እገሪሆሙ ወበልዑ ወሰትዩ። ፳፪ ወእምዝ ሶበ ተፈሥሖሙ ልቦሙ ናሁ ደቂቀ ኃጥአን ሰብአ ሀገር ዐገትዎ ለውእቱ ቤት ወጐድጐዱ ኆኅተ ወይቤልዎ ለዝክቱ  ብእሲ ልሂቅ በዓለ ቤት አውጽኦ ለዝክቱ ብእሲ ዘቦአ ውስተ ቤትከ ከመ ንሑሮ። ፳፫ ወወፅአ ኀቤሆሙ ዝክቱ ብእሲ በዓለ ቤት ወይቤሎሙ ሐሰ ለክሙ አኅዊነ ኢትግበሩ እኩየ እምድኅረ ቦአ ብእሲ ቤትየ ኢትግበሩ ዘንተ ዕበደ። ፳፬ ናሁ ወለትየ ድንግል ወዕቅብቱ ወአውፅኦን ወአኅሥርዎን ወግበሩ ላዕሌሆን ዘይኤድመክሙ በውስተ አዕይንቲክሙ ወላዕለ ዝክቱሰ ብእሲ ኢትግበሩ ዘንተ ነገረ ዕበድ። ፳፭ ወኢፈቀዱ እሙንቱ ሰብእ ይስምዕዎ፥ ወነሥኣ ዝክቱ ብእሲ ለዕቅብቱ ወአውፅኣ አፍኣ ኀቤሆሙ ወአኅሠርዋ ወተዋነይዋ ኵላ ሌሊተ እስከ ጸብሐ ወፈነውዋ ሶበ ዓርገ ጎሕ። ፳፮ ወመጽአት ይእቲ ብእሲት በጽባሕ ወወድቀት ኅበ መደከ ኆኅት ዘውእቱ ብእሲ በዓለ ቤት ኅበ ሀለወ ህየ እግዚኣ እስከ ጸብሐ። ፳፯ ወተንሥአ እግዚኣ በጽባሕ ወአርኅወ ኆኅተ ውእቱ ቤት ወወጽአ ከመ ይሔር ፍኖቶ ወረከባ ለዕቅብቱ ወድቅተ ኅበ ኆኅተ ውእቱ ቤት ወእደዊሃ ላዕለ መድረክ። ፳፰ ወይቤላ ተንሥኢ ንሑር ወኢያውሥአቶ እስመ ሞተት፥ ወጸዐና ዲበ አድጉ ወተንሥአ ውእቱ ብእሲ ወአተወ ብሔሮ። ፳፱ ወቦአ ቤቶ ወነሥአ መጥባሕተ ወአኅዛ ለዕቅብቱ ወመተራ እመለያልየ አዕጽምቲሃ ዐሠርተ ወክልኤተ ክፍለ ረሰያ ወፈነዋ ውስተ ሕዝበ እስራኤል። ፴ ወእምዝ ኵሉ ዘርእያ ይቤ አልቦ አመ ኮነ ከመዝ ወአልቦ አመ አስተርአየ እምአመ ወፅኡ እስራኤል እምግብጽ እስከ ዮም። ፴፩ ወአዘዞሙ ውእቱ ብእሲ ለእልክቱ ሰብእ እለ ፈነዎሙው እይቤሎሙ ከመዝ በልዎሙ ለኵሉ ሰብአ እስራኤል ቦኑ አመ ኮነ ከመዝ እምአመ ወፅኡ እስራኤል እምግብጽ እስከ ዮም፥ ወረስዩ ለክሙ ምክረ ወተናገሩ ዘይሤኒ። 
				ምዕራፍ ፳።
፩ ወወፅኡ ኵሎሙ ደቂቀ እስራኤል ወአንገለጉ ወተጋብኡ ኵሉ ማኅበሮሙ ከመ አሐዱ ብእሲ እምዳን እስከ ቤርሳቤሕ ወገለአድኒ ውስተ መሴፋ። ፪ ወቆመ ኵሉ ሕዝብ ወኵሉ ነገደ እስራኤል ውስተ ማኅበሮሙ ወኵሉ ሕዝቡ ለእግዚአብሔር አርባዓ እልፍ አጋር ዘይፀውሩ ኵናተ። ፫ ወሰምዑ ደቂቀ ብንያም ከመ ተጋብኡ ደቂቀ እስራኤል ውስተ መሴፋ ወይቤሉ ደቂቀ እስራኤል አይድዑነ በአይቴ ኮነት ዛቲ እኪት። ፬ ወአውሥአ ዝክቱ ካህን ሌዋዊ ምታ ለእንታክቲ ብእሲት እንተ ቀተሉ ወይቤ በገባኦን ዘብንያም መጻእኩ አነ ወዕቅብትየ ንኅድር። ፭ ወተንሥኡ ላዕሌነ ሰብአ ገባኦን ወዐገቱ ዲቤነ ውእተ ቤተ ሌሊተ ወኪያየ ፈቀዱ ይቅትሉኒ ወለዕቅብት የሰ አኅሠርዋ ወተዋነይዋ ወሞተት። ፮ ወነሣእክዋ ለዕቅብትየ ወመተርክዋ በበመለያልያ ወፈነውኩ ውስተ ኵሉ ደወለ ርስቶሙ ለእስራኤል እስመ ገብሩ ዕበደ ውስተ እስራኤል። ፯ ወናሁ ኵልክሙ አንትሙ ደቂቀ እስራኤል ዝየ አቅሙ ለክሙ ቃለ ወምክረ። ፰ ወቆሙ ኵሉ ሕዝብ ከመ አሐዱ ብእሲ ወይቤሎ ኢነአቱ አብያቲነ ወኢንገብእ በሐውርቲነ። ፱ ወይእዜኒ ከመዝ ግበሩ ላዕለ ገባኦን ነዐርግ ላዕሌሆሙ በበመክፈልትነ። ፲ ወነሥእ በበዐሠርቱ እደው ለምእት ለኵሉ ሕዝበ እስራኤል ወከማሁ ምእተ ለዐሠርቱ ምእት፥ ወዐሠርተ ምእተ ለእልፍ እለ ይፀውሩ ስንቀ ለሕዝብ ውስተ ፍኖት ለእለ የሐውሩ ይትቃተልዎሙ ለገባኦን ዘብንያሚ በበይነ ኵሉ ዕበድ እንተ ገብሩ ላዕለ እስራኤል። ፲፩ ወተጋብኡ ኵሉ እስራኤል እምአህጉሪሆሙ ወለአኩ ሕዝበ እስራኤል ውስተ ኵሉ ነገደ ብንያም እንዘ ይብሉ ምንተ ዛቲ እኪት እንተ ኮነት በውስቴትክሙ። ፲፪ ወይእዜኒ አምጽኡ እደወ እለ አበሱ በገባኦን ደቂቀ ዓመፃ ወንቅትሎሙ ወናወፅእ እኪተ እምደቂቀ እስራኤል፥ ወአበዩ ደቂቀ ብንያም ሰሚዖቶሙ ለደቂቀ እስራኤል። ፲፫ ወተጋብኡ ደቂቀ ብንያሚ እምአህጉሪሆሙ ውስተ ገባኦን ከመ ይፃኡ ይትቃተልዎሙ ለደቂቀ እስራኤል። ፲፬ ወተኈለቁ ደእቂቀ ብንያም በይእቲ ዕለት እምአህጉሪሆሙ ክልኤቱ እልፍ ወኀምሳ ምእት ብእሲ እለ ይፀውሩ ኵናተ እንበለ እለ ይነብሩ ውስተ ገባኦን። ፲፭ ወእሙንቱኒ ተኈለቁ ሰብዐቱ ምእት ወራዙት ኅሩያን እለ ክልኤሆን እደቂሆሙ እይማናውያን ኵሎ ወኵሎሙ እሉ ወፃፍያን በሞፀፍተ እብን ወየሀይጱ ሥዕርተ ወኢይስሕቱ። ፲፮ ወተንሥኡ ወዐርጉ ውስተ ቤቴል ወተሰአሉ ኅበ እግዚአብሔር ወይቤሉ ደቂቀ እስራኤል መኑ የዐርግ ለነ እምስፍነ ዘይትቃተሎሙ ለነ ለብንያሚ ወይቤሎሙ እግዚአብሔር ይሁዳ ይዕርግ ለክሙ መስፍነ። ፲፰ ወተንሥኡ ደቂቀ እስራኤል ወኀደሩ ላዕለ ገባኦን። ፲፱ ወወፅኡ ኵሎሙ እደወ እስራኤል ውስተ ቀትል ስምለ ብንያሚ ወተአኀዝዎሙ በገባኦን። ፳ ወወፅኡ ደቅቀ ብንያም እምሀገር ወቀተሉ እምእስራኤል ክልኤተ እልፈ ወዕሥራ ምእተ ይእተ አሚረ እለ ወድቁ ውስተ ምድር። ፳፩ ወተጻንዑ ደቂቀ እስራኤል ወዳግመ ወፅኡ ይትቃተሉ ውስተ ዝክቱ መካን ኅበ ተቃተሉ አመ ቀዳሚት ዕለት ህየ። ፳፪ ወዐርጉ ደቂቀ እስራኤል ወበከዩ ቅድመ እግዚአብሔር እስከ ሠርክ ወተሰአሉ ኅበ እግዚአብሔር ወይቤሉ ንድግምኑ ዓዲ ተቃትሎ ምስለ ብንያሚ እኁነ፥ ወይቤሎሙ እግዚአብሔር ዕርጉ ኅቤሆሙ። ፳፫ ወመጽኡ ደቂቀ እስራኤል ኅበ ብንያሚ አመ ሣኒታ ዕለት። ፳፬ ወወፅኡ ብንያሚ ወተቀበልዎሙ ወተቃተልዎሙ አመ ሣኒታ ዕለት እምገባኦን ወቀተሉ እምነኢሆሙ እልፈ ወሰማንያ ምእተ ብእሴ እለ ወድቁ ውስተ ምድር ወኵሎሙ እለ ይፀውሩ ኵናተ። ፳፭ ወዐርጉ ኵሎሙ ደቂቀ እስራኤል ወኵሉ ሕዝብ ወሖሩ ውስተ ቤቴል ወበከዩ ወነበሩ ህየ ቅድመ እግዚአብሔር ወጾሙ ደቂቀ እስከ ሠርክ ወአዕረጉ መሥዋዕተ መድኅኒት ለእግዚአብሔር። ፳፮ ወተስእሉ ደቂቀ እስራኤል ኅበ እግዚአብሔር ወሀለወት ህየ ታቦተ እግዚአብሔር በእማንቱ መዋዕል። ፳፯ ወፊንሐስ ወልደ አልአዛር ወልደ አሮን ወይቀውም ቅድሜሃ በእማንቱ መዋዕል ወይቤሉ ንድግምኑ ዓዲ ወፂአ ውስተ ቀትል ምስለ ደቂቀ ብንያሚ እኁነ አው ንኅድግ ወይቤሎሙ እግዚአብሔር ዕርጉ እስመ ጌሠመ አገብኦሙ ውስተ እዴክሙ። ፳፰ ወአንበሩ ደቂቀ እስራኤል እለ የዐግትዋ ለገባኦን ዐውዳ። ፳፱ ወተአኅዝዎሙ ደቂቀ እስራኤል ለብንያም አመ ሣልስት ዕለት ወተቃተልዎሙ በኅበ ገባኦን ከመ ቀዲሙ። ፴ ወወፅኡ ደቂቀ ብንያሚ ወተቀበልዎሙ ለሕዝብ ወጐዩ እምኅበ ሀገር ወአኀዙ ይትቃተሉ እምሕዝብ ከመ ቀዲሙ በውስተ ፍኖት አሐቲ እንተ ታዐርግ ለቤቴል ወአሐቲ እንተ ታዐርግ ለገባኦን ወበውስተ እንተ ታዐርግ ለገባኦን በውስተ ገዳም ወየአክሉ ሠላሳ እልፍ ብእሲ እምእስራኤል። ፴፩ ወይቤሉ ደቂቀ ብንያም ይመውቱ ቅድሜነ ከመ ቀዲሙ ወይቤሉ ደቂቀ እስራኤል ንጕየይ ወናርኅቆሙ እምሀገር ውስተ ፍናዌ። ፴፪ ወተንሥኡ ኵሎሙ እደወ እስራኤል እምነ ተካኖሙ ወተቃተሉ በበአልታምር ወማዕገቶሙኒ ለእስራኤል ተባአሱ በመካኖሙ እምዐረቢሃ ለገቦን። ፴፫ ወገብኡ እንተ ቅድሜሃ ለገባኦን እልፍ ብእሲ ኅሩያን እምእስራኤል ወጸንዐ ቀትል ወእሙንቱሰ ኢያእምሩ ከመ በጽሐቶሙ እከዮሙ። ፴፬ ወአውደቆሙ እግዚአብሔር ለብንያሚ ቅድመ እስራኤል ወቀተልዎሙ ደቂቀ እስራኤል ለብንያሚ ክልኤቱ እልፍ ወሐምሳ ምእት ወአሐዱ ምእት ወኵሎሙ እለ ይፀውሩ ኵናተ። ፴፭ ወርእየ ብንያሚ ከመ ተቀትለ ወወሀብዎሙ እስራኤል መካነ እስመ ተአመኑ በማዕገቶሙ ዘሤሙ ላዕለ ገባኦን። ፴፮ ወሖሩ እልክቱ እለ ዐገቱ ወቀተልዋ ለሀገር በአፈ ሐፂን። ፴፯ ወአዘዝዎሙ እስራኤል ለእለ የዐግቱ ከመ በሐፂን ይቅትልዎሙ ወያዕርግዎ ለጢሰ ሀገር ከመ ማኅፈድ። ፴፰ ወተመይጡ እደወ እስራኤል በውስተ ቀትል ወለብንያሚሰ አኀዝዎ ይቅትልዎ እደወ እስራኤል ወየአክሉ ስድስተ ምእተ ብእሴ እስመ ይቤ እንበለ ይቅትሉኒ ቀተልክዎሙ በቅድሜየ ከመ ቀትል ዘቀዲሙ። ፴፱ ወዝክቱ ጢሰ ማኅፈድ የዓርግ እምሀገር ከመ ዐምድ ወነጸረ ብንያሚ ድኅሬሁ ወናሁ ዐርገ ጥፍአተ ሀገር ውስተ ሰማይ። ፵ ወተመይጡ እደወ እስራኤል ወተወላወሉ እደወ ብንያሚ ወርእዩ ከመ በጽሐቶሙ እከዮሙ። ፵፩ ወነትዑ ቅድሜሆሙ ለእስራኤል ውስተ ፍኖተ ገዳም፥ ወበጽሖሙ ቀትል ወእለሂ እምሀገር ቀተልዎሙ በማእከሎሙ። ፵፪ ወቀተልዎሙ ለብንያሚ ወአጥፍእዎሙ ወደምስሶ ደምሰስዎሙ በቅድመ ገባኦን መንገለ ጽባሒሃ። ፵፫ ወወድቁ እምብንያሚ እልፍ ወሰማንያ ምእት ብእሲ ወኵሎሙ እሉ ጽኑዓን እደው። ፵፬ ወጐዩ ኅበ ኰኵሐ ፌውሞን ወአረይዎሙ በፍኖት ኀምሳ ምእተ ብእሴ ወዴገንዎሙ ወቀተልዎሙ እስከ ጌዴአም ወቀተሉ እምኔሆሙ ዕሥራ ምእተ ብእሴ። ፵፭ ወኮኑ ኵሎሙ እለ ወድቁ እምብንያሚ ክልኤቱ እልፍ ወሐምሳ ምእት ወአሐዱ ምእት ብእሲ እለ ይፀውሩ ኵናተ በይእቲ ዕለት ወኵሎሙ እሉ እደው ጽኑዓን። ፵፮ ወነትዑ ወጐዩ ውስተ ኰኵሐ ሬሞን ስድስቱ ምእት ብእሲ ወነበሩ ውስተ ኰኵሐ ሬሞን አርባዕተ ወአውራኀ። ፵፯ ወዐጸውዎሙ ሰብአ እስራኤል ለደእቂቀ ብንያሚ ወቀተልዎሙ በአፈ ሐፂን ወሀገሮሙኒ አውዐዩ ወእንስሳሆሙ ወኵሉ ዘተረክበ ውስተ አህጉር፥ ወአህጉሪሆሙ እለ ረከቡ አውዐዩ በእሳት።
				ምዕራፍ ፳፩።
፩ ወተማሐሉ ሰብአ እስራኤል በመሴፋ እንዘ ይብሉ ከመ ኢየሀብ ብእሲ እምኔነ ወለቶ ለብንያሚ ያስተዋስብ። ፪ ወሖሩ ኵሉ ሕዝብ ውስተ ቤቴል ወነብሩ እስከ ሠርክ ቅድመ እግዚአብሔር ወጸርሑ ወበከዩ ዐቢየ ብካየ። ፫ ወይቤሉ ለምንት እግዚኦ ኮነት ዛቲ እኪት በውስተ እስራኤል ከመ ትፃእ ዮም አሐቲ ሕዝብ እምእስራኤል  ፳፩ ወተጸንዑ ደቂቀ እስራኤል ወዳግመ ወፅኡ ይትቃተሉ ውስተ ዝክቱ መካን ኅበ ተቃተሉ አመ ቀዳሚት ዕለት ህየ። ፳፪ ወዐርጉ ደቂቀ እስራኤል ወበክዩ ቅድመ እግዚአብሔር እስከ ሠርክ ወተሰአሉ ኅበ እግዚአብሔር ወይቤሉ ንድግምኑ ዓዲ ተቃትሎ ምስለ ብንያሚ እኁነ ወይቤሎሙ እግዚአብሐኢር ዕርጉ ኅቤሆሙ። ፳፫ ወመጽኡ ደቂቀ እስራኤል ኅበ ብንያሚ አመ ሣኒታ ዕለት። ፳፬ ወወፅኡ ብንያሚ ወተቀበልዎሙ ወተቃተልዎሙ አመ ሣኒታ ዕለት እምገባኦን ወቀተሉ እምኔሆሙ እልፈ ወሰማንያ ምእተ ብእሴ እለ ወድቁ ውስተ ምድር ወኵሎሙ እለ ይፀውሩ ኵናተ። ፳፭ ወዐርጉ ኵሎሙ ደቂቀ እስራኤል ወኵሉ ሕዝብ ወሖሩ ውስተ ቤቴል ወበከዩ ወነበሩ ህየ ቅድመ እግዚአብሔር ወጾሙ ደቂቀ እስራኤል እስከ ሠርክ ወአዕረጉ መሥዋዕተ መድኅኒት ለእግዚአብሔር። ፳፮ ወተስእሉ ደቂቀ እስራኤል ኅበ እግዚአብሔር ወሀለወት ህየ ታቦተ እግዚአብሔር በእማንቱ መዋዕል። ፳፯ ወፊንሐስ ወልደ አልአዛር ወልደ አሮን ይቀውም ቅድሜሃ በእማንቱ መዋዕል ወይቤሉ ንድግምኑ ዓዲ ወፂአ ውስተ ቀትል ስምለ ደቂቀ ብንያሚ እኁነ አው ንኅድግ ወይቤሎሙ እግዚአብሔር ዕርጉ ዕርጉ እስመ ጌሠመ አግብኦሙ ውስተ እዴክሙ። ፳፰ ወአንበሩ ደቂቀ እስራኤል እለ የዐግትዋ ለገባኦን ዐውዳ። ፳፱ ወተአኀዝዎሙ ደቂቀ እስራኤል ለብንያሚ አመ ሣልስት ዕለት ወተቃተልዎሙ በኀበ ገባኦን ከመ ቀዲሙ። ፴ ወወፅኡ ደቂቀ ብንያሚ ወተቀበልዎሙ ለሕዝብ ወጐዩ እምኅበ ሀገር ወአኀዙ ይትቃተሉ እምሕዝብ ከመ ቀዲሙ በውስተ ፍኖት አሐቲ እንተ ታዐርግ ለቤቴል ወአሐቲ እንተ ታዐርግ ለገባኦን በውስተ ገዳም ወየአክሉ ሠላሳ እልፍ ብእሲ እምእስራኤል። ፴፩ ወይቤሉ ደቅቀ ብንያሚ ይመውቱ ቅድሜነ ከመ ቀዲሙ ወይቤሉ ደቂቀ እስራኤል ንጕየይ ወናርኅቆሙ እምሀገር ውስተ ፍናዌ። ፴፪ ወተንሥኡ ኵሎሙ እደወ እስራኤል እምነ መካኖሙ ወተቃተሉ በበአልታምር፥ እማዕገቶሙኒ ለእስራኤል ተባአሱ በመካኖሙ እምዐረቢሃ ለገባኦን። ፴፫ ወገብኡ እንተ ቅድሜሃ ለገባኦን እልፍ ብእሲ ኅሩያን እምእስራኤል ወጸንዐ ቀትል ወእሙንቱሰ ኢያመሩ ከመ በስሐቶሙ እከዮሙ። ፴፬ ወአውደቆሙ እግዚአብሔር ለብንያሚ ቅድመ እስራኤል ወቀተልዎሙ ደቅቀ እስራኤል ለብንያሚ ክልኤቱ እልፍ ወሐምሳ ምእት ወአሐዱ ምእት ወኵሎሙ እለ ይፀውሩ ኵናተ። ፴፭ ወርእየ ብንያሚ ከመ ተቀትለ ወወሀብዎሙ እስራኤል መካነ እስመ ተአምኑ በማዕገቶሙ ዘሤሙ ላዕለ ገባኦን። ፴፮ ወሖሩ እልክቱ እለ ዐገቱ ወቀተልዋ ለሀገር በአፈ ሐፂን። ፴፯ ወአዘዝዎሙ እስራኤል ለእለ የዐግቱ ከመ በሐፂን ይቅትልዎሙ ወያዕርግዎ ለጢሰ ሀገር ከመ ማኅፈድ። ፴፰ ወተመይጡ እደወ እስራኤል በውስተ ቀትል ወለብንያሚሰ አኀዝዎ ይቅትልዎ እደወ እስራኤል ወየአክሉ ስድስተ ምእተ ብእሴ እስመ ይቤ እንበለ ይቅትሉኒ ቀተልክዎሙ ይበቅድሜየ ከመ ቀትል ዘቀዲሙ። ፴፱ ወዝክቱ ጢሰ ማኅፈድ የዓርግ እምሀገር ከመ ዐምድ ወነሰረ ብንያሚ ድኅሬሁ ወናሁ ዐርገ ጥፍአተ ሀገር ውስተ ሰማይ። ፬፱ ወተመይጡ እደወ እስራኤል ወተወላወሉ እደወ ብንያሚ ወርእዩ ከመ በጽሐቶሙ እከዮሙ። ፵፩ ወነትዑ ቅድሜሆሙ ለእስራኤል ውስተ ፍኖተ ገዳም፥ ወበጽሖሙ ቀትል ወእለሂ እምሀገር ቀተልዎሙ በማእከሎሙ። ፵፪ ወቀተልዎሙ ለብንያሚ ወአጥፍእዎሙ ወደምስሶ ደምሰስዎሙ በቅድመ ገባኦን መንገለ ጽባሒሃ። ፵፫ ወወድቁ እምብንያሚ እልፍ ወሰማንያ ምእት ብእሲ ወኵሎሙ እሉ ጽኑዓን እደው። ፵፬ ወጐዩ ኅበ ኰኵሐ ሬሞን ወአረይዎሙ በፍኖት ኀምሳ ምእተ ብእሴ ወዴገንዎሙ ወቀተልዎሙ እስከ ጌዴአም ወቀተሉ እምኔሆሙ ዕሥራ ምእተ ብእሴ። ፵፭ ወኮኑ ኵሎሙ እለ ወድቁ እምብንያሚ ክልኤቱ እልፍ ወሐምሳ ምእት ወአሐዱ ምእት ብእሲ እለ ይፀውሩ ኵናተ በይእቲ ዕለት ወኵሎሙ እሉ እደው ጽኑዓን። ፵፮ ወነትዑ ወጐዩ ውስተ ኰኵሐ ሬሞን ስድስቱ ምእት ብእሲ ወነበሩ ውስተ ኰኵሐ ሬሞን አርባዕተ አውራኅ። ፵፯ ወዐጸውዎሙ ሰብአ እስራኤል ለደቂቀ ብንያሚ ወቀተልዎሙ በአፈ ሐፂን ወሀገሮሙኒ አውዐዩ ወእንስሳሆሙ ወኵሉ ዘተረክበ ውስተ አህጉር ወአህጉሪሆሙ እለ ረከቡ አውዐዩ በእሳት።
				ምዕራፍ ፳፩።
፩ ወተማሐሉ ሰብአ እስራኤል በመሴፋ እንዘ ይብሉ ከመ ኢየሀብ ብእሲ እምኔነ ወለቶ ለብንያሚ ያስተዋስቡ። ፪ ወሖሩ ኵሉ ሕዝብ ውስተ ቤቴል ወነበሩ እስከ ሠርክ ቅድመ እግዚአብሔር ወጸርሑ ወበከዩ ዐቢየ ብካየ። ፫ ወይቤሉ ለምንት እግዚኦ ኮነት ዛቲ እኪት በውስተ እስራኤል ከመ ትፃእ ዮም አሐቲ ሕዝብ እምእስራኤል። ፬ ወእምዝ በሳኒታ ጌሡ ሕዝብ ወነደቁ በህየ ምሥዋዐ ወአዕረጉ መሥዋዕተ መድኀኒት። ፭ ወይቤሉ ደቂቀ እስራኤል መኑ ዘኢዐርገ እማኅበር እምኵሉ ሕዝበ እስራኤል ኅበ እግዚአብሔር እስመ ዐቢይ መሐላሆሙ ከመ ዘኢዐርገ ኀበ እግዚአብሔር ውስተ መሴፋ ሞተ ለይሙት ይቤሉ። ፮ ውተዓረቅዎ ደቂቀ እስራኢል ለብንያሚ እኁሆሙ ወይቤሉ ትወፅእኑ ዮም አሐቲ ሕዝብ እምእስራኤል። ፯ ምንተ እንከ ንሬስዮሙ ለእለ ተርፉ በእንተ አንስት ናሁ መሐልነ ንሕነ በእግዚአብሐኢር ከመ ኢነሀቦሙ እምአዋልዲነ ያውስቡ። ፰ ወይቤሉ መኑ እምአኃዊነ ሕዝበ እስራኤል ዘኢዐርገ ኅበ እግዚአብሔር ውስተ መሴፋ ወናሁ አሐዱ ብእሲ ኢመጽአ እምነ ኢያቢስ ዘገለአድ ውስተ ማኅበሮሙ። ፱ ወተፋቀዱ ሕዝብ ወናሁ አሐዱ ብእሲ ዘእምኢያቢስ ዘገለአድ ኢሀለወ። ፲ ወለአኩ ህየ ማኅበሮሙ እልፈ ወዕሥራ ምእተ ብእሴ እምደቂቀ ኀይል ወአዘዝዎሙ እንዘ ይብሉ ሑሩ ወቅትሉ ኵሎ እለ ይነብሩ ውስተ ኢያቢስ ዘገለአድ በአፈ ሐፂን አንስተኒ ወሕዝበኒ። ፲፩ ወከመዝ ግበሩ ኵሎ ተባዕተ ወኵሎ አንስተ እለ የአምራ ብእሴ ቅትሉ። ፲፪ ወረከቡ እምእለ ይነብሩ ውስተ ገለአድ አርባዕተ ምእተ አዋልደ ደናግለ እለ ኢያእመራ ብእሴ ወአምጽእዎን ውስተ ትዕንት ውስተ ሴሎ ውስተ ምድረ ከነአን። ፲፫ ወለአኩ ኵሉ ማኅበሮሙ ኅበ ብንያሚ እለ ውስተ ኰኵሐ ሬሞን ወጸውዕዎሙ ለሰላም። ፲፬ ወገብኡ ብንያሚ ኅበ ደቅቀ እስራኤል ወእማንቱ መዋዕል ወወሀብዎሙ አንስተ ዘአሕየዉ እምአስንተ ኢያቢስ ዘገለአድ ወሠምሩ በዝንቱ። ፲፭ ወሕዝብኒ ተኳነንዎሙ ለብንያሚ እስመ ገብረ እግዚአብሔር ቀትለ በውስተ ሕዝበ እስራኤል። ፲፮ ወይቤሉ ሊቃናተ ማኅበር ምንተ ንግበር በእንተ እለ ተርፉ ሕዝበ በበይነ አንስት እስመ ጠፍአ አንስት እምብንያሚ። ፲፯ ወይቤሉ ርስት ተርፈ ለብንያሚ ወኢትደምሰስ ሕዝብ እምእስራኤል። ፲፰ ወንሕነኒ ኢንክል ውሂቦቶሙ አንስተ እምአዋልዲነ እስመ መሐሉ ደቂቀ እስራኤል እንዘ ይብሉ ርጉም ውእቱ ዘይሁብ ብእሲተ ለብንያሚ። ፲፱ ወይቤሉ በዓለ እግዚአብሔር በሴሎ እመዋዕል በበመዋዕሊሁ ውእቱ መንገለ መስዓ ለቤቴል ወበጽባሒሃ ለፍኖት እንተ ታዐርግ እምቤቴል ለሰቂማ ወእመንገለ አዜባ ለሌብና። ፳ ወአዘዝዎሙ ለደቂቀ ብንያሚ ወይቤልዎሙ ሑሩ ወተኃብኡ ውስተ ዐፀደ ወይን፥ ወተዐቀቡ አዋልዲሆሙ ለእለ ይነብሩ ውስተ ሴሎም እንዘ ይትዋነያ በመሰንቆ። ፳፩ ወትወፅኡ እምዓፀደ ወይን ወምስጡ ለክሙ አንስተ እምአዋልደ ሴሎም ወእትዉ ውስተ ብንያሚ። ፳፪ ወለእመ መጽኡ አበዊሆን ወአኃዊሆን ይሳነኑክሙ ንብሎሙ መሐርዎሙ እስመ ኢያውፅኡ አንቲያሆሙ እምቀትል እስመ አኮ አንትሙ ዘወሀብክምዎሙ በእማንቱ መዋዕል ኢትነስሑ። ፳፫ ወገብሩ ከማሁ ደቂቀ ብንያሚ ወነሥኡ አንስተ በኁላቌሆሙ እም እለ ይትዋነያ ወተማሰጥዎን ወአተዉ ወገብኡ ውስተ ርስቶሙ፥ ወነደቁ ሎሙ አህጉረ ወነበሩ ውስቴቶን። ፳፬ ወአተዉ እምህየ ደቂቀ እስራኤል ብእሲ ብእሲ ውስተ ሕዝቡ ወውስተ ነገዱ ወአተዉ እምህየ ብእሲ ብእሲ ውስተ ርስቱ። ፳፭ ወበማእንቱ መዋዕል አልቦሙ ንጉሥ ለእስራኤል ብእሲ ብእሲ ዘአደሞ ቅድመ አዕይንቲሁ ይገብር።
				ተፈጸመ ኦሪት ዘመሳፍንት፥
		ወስብሐት ለእግዚአብሔር ዘአልቦቱ ጥንት ወተፍጻሜት፥
				አሜን።
				ኦሪት ዘሩት
				ምዕራፍ ፩።
፩ ወኮነ በመዋዕለ ይኴንኑ መሳፍንት መጽአ ረኀብ ውስተ ብሔር ወሖረ አሐዱ ብእሲ እምቤተ ልሔም ዘይሁዳ ከመ ይንበር ውስተ ሐቅለ ሞአብ ውእቱ ወብእሲቱ ወክልኤቱ ደቂቁ። ፪ ወስሙ ለውእቱ ብእሲ አቤሜሌክ ወስመ ብእሲቱ ኑኃሚን ወአስማተ ደቂቁ ክልኤቱ መሐሎን ወኬሌዎን ኤፍራታውያን እምቤተ ልሔም ዘይሁዳ ወሖሩ ውስተ ሐቅለ ሞአብ ወነበሩ ህየ። ፫ ወሞተ አቤሜሌክ ምታ ለኑኃሚን ወተርፈት ይእቲ ወደቂቃ ክልኤሆሙ፤ ፬ ወነሥኡ ሎሙ አንስተ ሞአባውያተ ስማ ለአሐቲ ዑኡርፍ ወስማ ለካልእታ ሩት፥ ወነበሩ ህየ ወአከለ ዐሠርተ ዓመተ። ፭ ወሞቱ ክልኤሆሙ ውሉዳ ለኑኃሚን መሐሎን ወኬሌዎን ወተርፈት ይእቲ ብእሲት እምታ ወእምክሌሆሙ ደቂቃ። ፮ ወተንሥአት ይእቲ ወክልኤሆን መራዕዊሃ ወተመይጠት እምሐቅለ ሞአብ እስመ ስምዐት ከመ ተሣሀሎሙ እግዚአብሔር ለሕዝቡ ከመ የሀቦሙ እክለ። ፯ ወወፅአት እምውእቱ መካን ኅበ ይነብራ ክልኤሆን መራዕዊሃ ምስሌሃ ወሖራ ውስተ ፍኖት ከመ ይእትዋ ውስተ ምድረ ይሁዳ። ፰ ወትቤሎን ኑኃሚን ለመራዕዊሃ ሑራ እትዋ አብያተ አበዊክን ወእማቲክን ወይግበር እግዚአብሐኢር ምሕረቶ ምስሌክን ከመ ገብርክን ምሕረተ ምስለ እለ ሞቱ ወምስሌየ። ፱ ወየሀብክን እግዚአብሔር ትርከባ ምሕረተ ወዕረፍተ ውስተ አብያተ አምታቲክን ወሰመዕቶን። ፲ ወጸርሓ ወበከያ ወይቤላ ምስሌኪ ንገብእ ውስተ ሕዝብኪ። ፲፩ ወትቤሎን ኑኃሚን እትዋ አዋልድየ ለምንት ትመጽኣ ምስሌየ ቦኑ ዘብየ ዓዲ ውሉድ ውስተ ከርሥየ እለ ያወስቡክን። ፲፪ እትዋ እንከሰ አዋልድየ እስመ ረሳዕኩ እምአውስቦ ዘእምወለድኩ ውሉደ ወትሰንሓሆሙ እስከ አመ ይልህቁ ወታጽንዓ ርእስክን ወኢትትዋሰባ አልቦ አዋልድየ። ፲፫ እስመ መረረተኒ ነፍስየ ጥቀ ፈድፋደ እምኔክን እስመ ወፅአት እምኔየ እደ እግዚአብሔር። ፲፬ ወጸርሓ ካዕበ ወበከያ ወሰዐመታ ለዑርፍ ሐማታ ወተመይጠት ኅበ ሕዝባ ወሩትሰ ተለወታ። ፲፭ ወትቤላ ኑኃሚን ለሩት ናሁ አተወት ካልእትኪ ኅበ ሕዝባ ወኀበ አማልክቲሃ እትዊ አንተኒ ምስለ ካልእትኪ። ፲፮ ወትቤላ ሩት ኢይትከሃለኒ ከመ እኅድጊ ወከመ እትመየት እምድኅሬኪ ኅበ ሖርኪ አንቲ አሐውር ወኅበ ኀደርኪ አኀድር ሕዝብኪ ሕዝብየ ወአምላክኪ አምላኪየ ወበኀበ ሞትኪ እመውት ወህየ እትቀበር። ፲፯ ከእምዝ ለይረስኒ እግዚአብሔር ወከመዝ ለእኩን ከመ አልቦ ዘይፈልጠኒ እምኔኪ ዘእንበለ ሞት። ፲፰ ወሶበ ርእየት ኑኃሚን ከመ አጽንዐት ልባ ለሐዊር ምስሌሃ ኀደገት እንከ ብሂሎታ። ፲፱ ወሖራ ክልኤሆን እስከ በጽሓ ቤተ ልሔም ወደምፀት ኵላ ሀገር በእንቲኣሃ ወይቤልዋ ሕያውትኑ አንቲ ኑኃሚን። ፳ ወትቤሎን ኢትስምያኒ ኑኃሚን አላ ስምያኒ መራረ እስመ መረርኩ ፈድፋደ ወብዙኅ። ፳፩ ወአንሰ ምልእትየ ሖርኩ ወዕራቅየ አግብአኒ እግዚአብሔር ለምንት ትብላኒ ኑኃሚን እንዘ እግዚአብሔር አኅሠረኒ ወፈድፋደ አሐመመኒ። ፳፪ ወገብአት ኑኃሚን ወሩት መርዓታ ሞአባዊት ወአተዋ እምሐቅለ ሞአብ ወበጽሓ ውስተ ቤተ ልሔም አመ ቀዳሚ ማእረረ ሰገም።
				ምዕራፍ ፪።
፩ ወባቲ ለኑኃሚን ብእሲ ዘየአምሮ ለምታ ወውእቱሰ ብእሲ ጽኑዕ ወከሃሊ እምአዝማዲሁ ውእቱ ለአቤሜሌክ ወስሙ ባኦስ። ፪ ወትቤላ ሩት ሞአባዊት ለኑኃሚን እሑርኑ ውስተ ገራህት እእሪ እክለ ኅበ እለ ረከብኩ ሞገሰ ወትቤላ ሑሪ ወለትየ። ፫ ወሖረት ወአረየት እምውስተ ገራህት እንዘ ትተልዎሙ ለእለ የዓፅዱ ወበጽሐት ውስተ አሐዱ ኅብር እምገራህቱ ለባኦስ ዘእምዘመዱ ለአቤሜሌክ። ፬ ወመጽአ ባኦስ እምነ ቤተ ልሔም ወይቤሎሙ ለእለ የዐፅዱ እክለ እግዚአብሔር ምስሌክሙ ወይቤልዎ ይባርከ እግዚአብሔር። ፭ ወይቤሎ ባኦስ ለወልዱ ዘይቀውም ላዕለ እለ የዐፅዱ እንተ መኑ ዛቲ ወለት። ፮ ወአውሥኦ ውእቱ ወልድ ዘይቀውም ላዕለ እለ የዐፅዱ ወይቤሎ እንታክቲ ወለት ሞአባዊት እንተ ገብአት ምስለ ኑኃሚን እምሐቅለ ሞአብ። ፯ ወትቤ እእሪ ወአስተጋብእ እምዘወድቀ እምከላስስት እምድኅሬሆሙ ለእለ የዐፅዱ ወመጽአት ወቆመት እምነግህ እስከ ይእዜ ወኢኀደገት ንስቲተ እምውስተ ገራህት። ፰ ወይቤላ ባኦስ ለሩት ኢሰማዕኪኑ ወለትየ ኢትባኢ ውስተ ገራህተ ባዕድ ለአስተጋብኦ ወኢትሑሪ እምዝየ ትልዊዮን ለአዋልድየ። ፱ ወነጽሪ ውስተ ገራህት ኀብ የዐፅዱ ወትልዊዮሙ ናሁ አዘዝኩ ደቀ ከመ አልቦ ዘይለክፈኪ ወእመኒ ሰማእኪ ሑሪ ኅበ ንዋይ ወስትዪ እምዘአምጽኡ ደቅ። ፲ ወወድቀት በገጻ ወሰገደት ውስተ ምድር ወትቤሎሙ እመ ረከብኩ ሞገሰ በቅድመ አዕይንቲከ ዑቀኒ እስመ እንግዳ አነ። ፲፩ ወአውሥኣ ባኦስ ወይቤላ ዜና ዜነዉኒ ኵሎ ዘገበርኪ ምስለ ሐማትኪ እምድኅረ ሞተ ምትኪ ወእፎ ኀደጊ አባኪ ወእመኪ ወብሔረ ሙላድኪ ወመጻእኪ ኅበ ሕዝብ ዘኢተአምሪ ትካት። ፲፪ ወይዕሢከ እግዚአብሔር በከመ ገበርኪ ወይኩን ዕሤትኪ ፍጹመ በኀበ እግዚአብሔር አምላከ እስራኤል ዘመጻእኪ ኅቤሁ ከመ ትትአመኒ በክነፊሁ። ፲፫ ወትቤሎ ሩት ረከብኩ ሞገሰ በቅድመ አዕይንቲከ እስመ አስተፈሣሕኪ ወናዘዝካሁ ለልበ አመትከ ወናሁ አነ እከውነከ ከመ አሐቲ እምነ አእማቲከ። ፲፬ ወይቤላ ባኦስ ሶበ ኮነ ጊዜ ምሳሕ ንዒ ወብልዒ ኅብስተ ወትጸብሒ ኅብስተኪ በብሒእ ወነበረት ሩት እመንገለ ገቦሆሙ ለእለ የዐፅዱ ወአስተጋብአ ላቲ ባኦስ ጥሕነ ወበልዐት ወጸገብት ወአትረፈት። ፲፭ ወተንሥአት ትትቀረም ወአዘዞሙ ባኦስ ለደቁ ወይቤሎሙ ለትእሪ ማእከለ ከላስስት ወኢታስተኀፍርዋ። ፲፮ ወፁሩ ላቲ እምዘአስተጋብአት ወኀድጉ ላቲ ወትብላዕ ወትእሪሂ ወኢትገሥፅዋ። ፲፯ ወአረየት እምገራህት እስከ መስየ ወዘበጠቶ ለዝክቱ ዘአስተጋብአት ወኮነ ሰገሙ በመስፍርተ ኢፍ። ፲፰ ወነሥአት ወአስተወት ሀገረ ወርእየት ሐማታ ዘአረየት ወአምጽአት ሩትው እወሀበታ ዘአትረፈት እምድኅረ ጸግበት። ፲፱ ወትቤላ ሐማታ በአይቴ አረይኪ ዮም ወበአይቴ ገበርኪ ቡሩከ ለይኩን ዘአእመረኪ፥ ወአይድዐታ ሩት ለሐማታ በአይቴ ገብረት ወነገረታ ስሞ ለውእቱ ብእሲ ዘኅቤሁ ወዓልኩ ዮም ባኦስ ውእቱ። ፳ ወትቤላ ኑኃሚን ለመርዓታ ቡሩክ ውእቱ እግዚአብሄር እስመ ኢኀደገ ምሕረቶ ምስለ ሕያዋን ወምስለ ምውታን ወትቤላ ኑኃሚን ብእሲ ሁሰ ቅሩብነ ውእቱ እምእለ ይትሐመዉነ። ፳፩ ወትቤላ ሩት ለሐማታ እስመ ይቤለኒ ምስለ አዋልድየ ትልዊ እስከ የኀልቅ ማእረርነ። ፳፪ ወትቤላ ኑኃሚን ለሩት መርዓታ ሠናይ ወለትየ ሶበ ትተልዊ አዋልዲሁ ወኢይርከቡኪ ውስተ ገራህተ ባዕድ። ፳፫ ወተለወቶን ሩት ለአዋልደ ባኦስ ከመ ትእሪ እስከ አመ የኀልቅ ማእረረ ሰገም ወሥርናይ ወነበረት ምስለ ሐማታ። 
				ምዕራፍ ፫።
፩ ወትቤላ ኑኃሚን ለሩት መርዓታ ወለትየ ኢየኀሥሥኑ ለኪ ዕረፍተ ከመ ትሠኒ ላዕሌኪ። ፪ ወይእዜኒ አኮኑ ባኦስ ማእምርነ ዘምስለ አዋልዲሁ ሀሎኪ ናሁ ውእቱ ይገብር ውስተ ዐውደ እክሉ ዮም በዛቲ ሌሊት። ፬ ወአንቲሰ ተሐፀቢ ወተቀብኢ ወተላበሲ አልባሰኪ ወሑሪ ኅበ ዐውደ እክሉ ወአልቦ ሰብእ ዘይሬእየኪ እስከ የኃልቅ በሊዕ ወሰትይ። ፬ ወሶበ ሰከበ አእምሪ መካኖ ኅበ ኖመ ወህየ ሑሪ ወክሥቲ ኅበ እገሪሁ ወስክቢ ወውእቱ ለሊሁ ይኤዝዘኪ ዘከመ ትገብሪ። ፭ ወትቤላ ሩት ኵሎ ዘከመ ትቤልኒ እገብር። ፮ ወሖረት ኅበ ዐውደ እክል ወገብረት ኵሎ ዘከመ አዘዘታ ሐማታ። ፯ ወበልዐ ወሰትየ ባኦስ ወተፈሥሐ ልቡ ወሖረ ወሰከበ ኅበ ክምር ወመጽአት ጽሚተ ወከሠተት ኅበ እገሪሁ ወሰከበት። ፰ ወመንፈቀ ሌሊት ከዊኖ ነቅሐ ባኦስ ወደንገፀ ወረከበ ብእሲተ ኅበ ገሪሁ። ፱ ወይቤላ መኑ አንቲ ወትቤሉ አነ ሩት አመትከ ወክድነኒ ጽንፈ ልብስከ እስመ መስተሐምው አንተ። ፲ ወይቤላ ባኦስ ቡርክት አንቲ ለእግዚአብሔር ወለትየ እስመ ኅየሰት ምሕረት ደኃሪት እምቀዳሚትኪ ዘኢሆርኪ ወኢተለውኪ ወራዙተ ነዳያነ ወአብልዕተ። ፲፩ ወይእዜኒ ወለትየ ኢትፍርሂ ኵሎ ዘትቤልኒ እገብር ለኪ ወየአምር ኵሉ ነገደ ሕዝብየ ከመ ብእሲተ ኅይሎሙ አንቲ ወከመ መስተሐምዉ አነ ወባሕቱ ቦ መስተሐምው ዘይቀርብ እምኔየ። ፲፪ ቢቲ ዛቲ ሌሊተ ወሶበ ጸብሐ ለእመ ተሐመወ ሠናይ ውእቱ ለይትሐመውኪ፥ ወለእመሰ ኢፈቀደ ይትሐሞ ውእቱ ሕያው እግዚአብሔር ከመ አነ እትሐመውኪ ወቢቲ እስከ ይጸብሕ። ፲፫ ወቤተት ኅበ እገሪሁ እስከ ይጸብሕ ወተንሥአት እንበለ ይትረአይ ሰብእ። ፲፬ ወይቤ ባኦስ አልቦ ዘየአምር ከመ መጽአት ብእሲት ኅበ ዐውደ እክል። ፲፭ ወይቤላ አምጽኢ ልብሰ ዘላዕሌኪ ወአኀዘ ወሰፈረ ውስቴቱ ስድሰ እክለ ሰገም ወአዖራ ወቦአት ውስተ ሀገር። ፲፮ ወአተወት ሩት ኅበ ሐማታ ወትቤላ ምንት ዝንቱ ወለትየ ወአይድዐታ ኵሎ ዘከመ ገብረ ላቲ ውእቱ ብእሲ። ፲፯ ወትቤላ እላንተ ስድሰ እክለ ሰገም ወሀበኒ ወይቤለኒ ኢትእትዊ ዕራቀኪ ኅበ ሐማትኪ። ፲፰ ወትቤላ ንበሪ ወለትየ እስከ ትሬእዪ ከመ ኢይወድቅ ቃልየ እስመ ኢያረምም ውእቱ ብእሲ ወኢየዐርፍ ዮም እስከ ይገብሮ ለዝንቱ ነገር።
				ምዕራፍ ፬።
፩ ወዐርገ ባኦስ ኅበ አንቀጽ ወነበረ ህየ ወመጽአ ዝክቱ መስተሐምው ዘይቤ ባኦስ ይኅልፍ ወይቤሎ ባኦስ ገኀሥ ወንበር ዝየ እስከ ንትናገር ወግኅሠ ወነበረ። ፪ ወነሥአ ባኦስ ዐሠርተ እደወ እምሊቃናተ እህገር ወይቤሎሙ ንበሩ ዝየ ወነበሩ። ፫ ወይቤሎ ባኦስ ለመስተሐምው መክፈልተ ገራህት ዘእኁነ አቤሜሌክ አግብእ ላቲ ለኑኃሚን እንተ አተወት እምሐቅለ ሞአብ። ፬ ወአንሰ ነገርኩሰ ትስማዕ እንዘ እብል ኅረይ ለከ በቅድመ እለ ይነብሩ ወበቅድመ ሊቃናት ወበቅድመ ሕዝብ እመሰ ትትሐመው ተሐመው፥ ወእመሰ ኢትሐመው አይድዐኒ ወአእምር እስመ ዘይቀድምሰ ተሐምዎ አንተ ወአነ እምድኅሬከ፥ ወይቤሎ አነኑ ውእቱ መስተሐምው። ፭ ወይቤሎ ባኦስ ከመ ነሣእከ ገራህተ እምእደ ኑኃሚን ወእምኅበ ሩት ሞአባዊት ብእሲቱ ለዘሞተ ወኪያሃኒ ርቱዕ ትንሣእ ከመ ታቅም ስሞ ለዘሞተ ላዕለ ርስቱ። ፮ ወይቤ መስተሐምው ኢይክል ተሐምዎ ከመ ኢይኅጐል ርስትየ ተሐሞ ለርእስከ ተሐምም ዘዚአየ እስመ ኢይክል ተሐምዎ። ፯ ወከመዝ ውእቱ ኵነኔሁ ለተሐምዎ በቅድመ እስራኤል ወበእንተ ተዋልጦ ከመ ያቅም ቃሎ ወይፈትሕ ውእቱ ብእሲ ሣእኖ ወይሁቦ ለካልኡ ዘይትሐመው ተሐምዎ ዚአሁ ወከመዝ ውእቱ ስምዑ በውስተ እስራኤል ፡ ፰ ወይበኢሎ መስተሐምው ለባኦስ ንሣእ ለከ ተሐምዎ ዘዚአየ ወፈትሐ ሣእኖ ወወሀቦ። ፱ ወይቤሎሙ ባኦስ ለሊቃናት ወለኵሉ ሕዝብ ስምዑ አንትሙ ዮም ከመ ነሣእኩ ኵሎ ዘአቤሜሌክ ወኵሎ ንዋዮሙ ለኬሌዎን ወለመሐሎን እምእዴሃ ለኑኃሚን። ፲ ወለሩት ሞአባዊት ብእሲት መሐሎን ነሣእክዋ ሊተ ትኩነኒ ብእሲተ ወከመ አቅም ስሞ ለዘሞተ ላዕለ ርስቱ ወኢይጥፋእ ስሙ እምአኅዊሁ ወእምነገደ ሕዝቡ ስምዕየ አንትሙ ዮም። ፲፩ ወይቤሉ ኵሉ ሕዝብ በኀበ አንቀጽ ስምዕከ ንሕነ ወሊቃናትኒ ይቤልዎ ይረስያ ለከ እግዚአብሔር ለብእሲትከ እንተ ተብውእ ውስተ ቤትከ ከመ ራሄል ወከመ ልያ እለ ሐነሳሁ ለቤተ እስራኤል ክልኤሆን ወግበር ኀይለ ውስተ ኤፍራታ ወይኩንከ ስም በውስተ ቤተ ልሔም። ፲፪ ወይኩን ቤትከ ከመ ቤተ ፋሬስ ዘወለደት ትእማር ለይሁዳ ወዘርአ የሀብከ እግዚአብሔር በላዕለ ዛቲ ወለት፤ ፲፫ ወነሥኣ ባኦስ ለሩት ወኮነቶ ብእሲተ ወወሀባ እግዚአብሔር ወፀንሰት ወወለደት ወልደ። ፲፬ ወይቤላሃ አንስት ለኑኃሚን ይትባረክ እግዚአብሔር ዘኢያኅጥአኪ ዮም መስተሐምወ በዘይሰመይ ስምኪ በውስተ እስራኤል። ፲፭ ወይከውነኪ በዘታገብኢ ነፍሰኪ ወዘየሐፅኖ ለሲበትኪ እስመ አፍቀረተኪ መርዓትኪ እንተ ወለደት ዘይኄይሰኪ ለኪ እምሰብዐቱ ደቂቅ። ፲፮ ወነሥአቶ ኑኃሚን ለውእቱ ሕፃን ወአንበረቶ ውስተ ሕፅና ወኮነቶ ሐፃኒተ። ፲፯ ወሰማያሁ አግዋሪሃ ስሞ እንዘ ይብላ እስመ ተወለደ ወልድ ለኑኃሚን ወሰመዩ ስሞ ኢዮቤድ ውእቱ አቡሁ ለእሴይ አበ ዳዊት። ፲፰ ወከመዝ ውእቱ ትውልዱ ለፋሬስ ፋሬስ ወለዶ ለኤስሮም። ፲፱ ወኤስሮም ወለዶ ለአራም ወአራም ወለዶ ለአሚናዳብ። ፳ ወአሚንዳብ ወለዶ ለነአሶን ወነአሶን ወለዶ ለሰልሞን። ፳፩ ወሰልሞን ወለዶ ለባኦስ፥ ወባኦስ ወለደኦ ለኢዮቤድ። ፳፪ ወኢዮቤድ ወለዶ ለእሴይ ወእሴይ ወለዶ ለዳዊት።
				ተፈጸመ ኦሪት ዘሩት፥
		ወስብሐት ለእግዚአብሔር ፈጻሜ ተጽናሶን ለዕቤራት፥
				አሜን። 
				መጽሐፈ ኩፋሌ
ዝንቱ ነገረ ኩፋሌ ዘመዋዕላተ ሕግ ወስምዕ ለግብረተ ዓመታት ለተሰብኦቶሙ ለኢዮቤላውስቲሆሙ፥ ውስተ ኵሉ ዓመታተ ዓለም በከመ ተናገሮ ለሙሴ በደብረ ሲና፥ አመ ይንሣእ ጽላተ እብን ዘሕግ ወትእዛዝ፥ በቃለ እግዚአብሔር በከመ ይቤሎ ዕርግ ወስተ ርእሰ ደብር።
				****
				ምዕራፍ ፩።
፩ ወኮነ በቀዳሚ ዓመት ዘፀዓቶሙ ለደቂቀ እስራኤል እምነ ግብጽ፥ በወርኀ ሣልስ አመ ዓሡር ወሰዱሱ ለውእቱ ወርኅ ተናገሮ እግዚአብሔር ለሙሴ እንዘ ይብል ዕርግ ኅቤየ ዝየ ውስተ ደብር ወእሁበከ ክልኤተ ጽላተ እብን ዘሕግ ወዘትእዛዘ ዘመጠነ ጸሐፍከ ከመ ታለብዎሙ። ፪ ወዓርገ ሙሴ ውስተ ደብረ እግዚአብሔር ወኃደረ ስብሐተ እግዚአብሔር ውስተ ደብረ ሲና ወጸለሎ ደመና ሰዱሰ ዕለተ። ፫ ወጸውዖ ለሙሴ በዕለት ሳብዕት በማእከለ ደመና፥ ወርእየ ስብሐተ እግዚአብሔር ከመ እሳት ዘይነድድ ውስተ ርእሰ ደብር። ፬ ወሀሎ ሙሴ ውስተ ደብር አርባዐ መዓልተ ወአርባዐ ሌሊት ወአመሮ እግዚአብሔር ዘቀዳሚ ወዘኒ ይመጽእ ነገረ ኩፋሌ ኵሉ መዋዕለ ሕግ ወስምዕ። ፭ ወይቤሎ አንብር ልበከ ውስተ ኵሉ ነገር ዘአነ እነግርከ በዝንቱ ደብር ወጸሐፎ ውስተ መጽሐፍ ከመ ይርአዩ ትውልዶሙ ከመ ኃደግዎሙ በእንተ ኵሉ እከይ ዘገብሩ ለአስሕቶ ሥርዓት ዘአነ እሠርዕ ማእከሌየ ወማእከሌከ ዮም ለትውልዶሙ በደብረ ሲና ዘይከውን። ፮ ወይዜኑ ከመዝ አመ ይመጽእ ኵሉ ዝነገር ላዕሌሆሙ ወየአምሩ ከመ ጸደቁ አነ እምኔሆሙ በኵሉ ፍትሖሙ፥ ወበኵሉ ምግባሮሙ፥ ወየአምሩ ከመ ህልወ ኮንኩ ምስሌሆሙ። ፯ ወአንተኒ ጸሐፍ ለከ ኵሎ ዘ ቃለ ዘአነ አየድዐከ ዮም እስመ አነ አአምር ምረቶሙ ወክሳዶሙ ይቡሰ ዘእንበለ አብኦሙ ውስተ ምድር እንተ መሐልኩ ለአብርሃም ወለይስሐቅ ወለያዕቆብ እንዘ እብል ለዘርእክሙ እሁብ ምድረ እንተ ትውኅዝ ሐሊበ ወመዓረ ወይበልዑ ወይጸግቡ ወይትመየጡ ኅበ አምላክ ነኪር ኅበ እለ ኢያድኅንዎሙ እምኵሉ ምንዳቤሆሙ። ፰ ወትሰማዕ ዛቲ ስምዕ ለስምዕ ሎሙ እስመ ይረስዑ ኵሎ ትእዛዝየ ዘአነ እኤዝዞሙ ወየሐውሩ ድኅረ አሕዛብ ወድኅረ ርኵሶሙ ወድኅረ ሐሣሮሙ ወይትቀነዩ ለአማልክቲሆሙ ወይከውንዎሙ ማዕቅፈ ለምንዳቤ ወለጻዕር ወለመሥገርት። ፱ ወይትኃጐል ብዙኃን ወይትአኃዙ ወይወድቁ ውስተ እደ ፀር፥ እስመ ኃደጉ ሥርዓትየ ወትእዛዝየ ወበዓላተ ኪዳንየ ወሰንበታትየ ወቅድሳትየ ዘቀደስኩ ሊተ በማእከሎሙ ወደብተራየ ወመቅደስየ ዘቀደስኩ ሊተ በማእከለ ምድር ከመ እሢም ስምየ ላዕሌሁ ወይኅድር። ፲ ወይገብሩ ሎሙ ፍሥሐታተ፥ ወኦመ፥ ወግልፎ ወይሰግዱ ዘዘዚአሆሙ ለስሒት ወይዘብሑ ውሉዶሙ ለአጋንንት ወለኵሉ ግብረ ስሐተ ልቦሙ ወእፌኑ ላዕሌሆሙ ሰማዕተ ከመ አስምዕ ሎሙ ወኢይሰምዑ ወሰማዕተኒ ይቀትሉ። ፲፩ ወእለእለሂ የኃሥሡ ሕገ ይቀትልዎሙ ወይሰድድዎሙ ወኵሎ ያጸርዑ ወይዌትኑ ለገቢረ እኩይ በቅድመ አዕይንትየ። ፲፪ ወአኃብእ ገጽየ እምኔሆሙ ወእሜጥዎሙ ውስተ እደ አሕዛብ ለፄዋዌ ወለሕብልያ ወለተበልዖ ወአሴስሎሙ እማእከሎሙ እማእከለ ምድር ወእዘርዎሙ ማእከለ አሕዛብ። ፲፫ ወይረስዑ ኵሎ ሕግየ ወኵሎ ትእዛዝየ ወኵሎ ፍትሕየ፥ ወይስዕሩ ሠርቀ ወሰንበተ፥ ወበዓለ ወኢዮቤለ ወሥርዓተ ፲፬ ወእምዝ ይትመየጡ ኅቤየ እማእከለ አሕዛብ በኵሉ ልቦሙ፥ ወበኵሉ ነፍሶሙ፥ ወበኵሉ ኃይሎሙ ወአስተጋብኦሙ እማከለ ኵሉ አሕዛብ። ፲፭ ወየኃሥሡኒ ከመ እትራከቦሙ ወሶበ ያኅሥሡኒ በኵሉ ልቦሙ ወበኵሉ ነፍሶሙ አነ እከሥት ሎሙ ብዙኅ ሰላመ በጽድቅ፥ ወአፈልሶሙ ተክለ ርትዕ በኵሉ ልብየ ወበኵሉ ነፍስየ። ፲፮ ወይከውኑ ለበረከት ወአኮ ለመርገም፥ ወይከውኑ ርእሰ ወአኮ ዘነበ፥ ወአሐንፅ መቅደስየ ማእከሎሙ ወአኃድር ምስሌሆሙ ወእከውኖሙ አምላኮሙ፥ ወእሙንቲኒ ይከውኑኒ ሕዝብየ ዘበአማን ወዘበጽድቅ፥ ወኢየኃድጎሙ ወኢይትናገሮሙ እስመ አነ እግዚአብሔር አምላኮሙ። ፲፯ ወወድቀ ሙሴ በገጹ ወጸለየ ወይቤ፥ እግዚኦ እምላኪየ ኢትኅድግ ሕዝበከ ወርስተከ ለሐዊር በስሕተተ ልቦሙ፥ ወኢትመጥዎሙ ውስተ እደ ፀሮሙ አሕዛብ ከመ ይኰንንዎሙ ወከመ ይግበርዎሙ ይኅጥኡ ለከ። ፲፰ ይትለዓል እግዚኦ ምሕረትከ ላዕለ ሕዝብከ ወፍጥር ሎሙ መንፈሰ ርቱዐ ወኢይኰንኖሙ መንፈሰ ቤልሆር ለአስተዋድዮቶሙ ቅድሜከ፥ ወለአዕቅጾቶሙ እምኵሉ ፍኖተ ጽድቅ ከመ ይትኀጐሉ እምቅድመ ገጽከ። ፳፱ ወእሙንቱሰ ሕዝብከ ወርስትከ ዘባላሕኮሙ በኃይልከ ዓቢይ እምእደ ግብጽ ፍጥር ሎሙ ልበ ንጹሐ ወመንፈሰ ቅዱሰ፥ ወኢይትዓቀጹ በኃጢአቶሙ እምይእዜ ወእስከ ለዓለም። ፳ ወይቤሎ እግዚአብሔር ለሙሴ አነ አአምር ተዋሥኦቶሙ ወሕሊናሆሙ ወይቡስ ክሳዶሙ ወኢይሰምዑ እስከ ሶበ የአምሩ ኃጢአቶሙ ወኃጣውአ አበዊሆሙ። ፳፩ ወእምድኅረ ዝንቱ ይትመየጡ ኅቤየ በኵሉ ርትዕ ወበኵሉ ልብ፥ ወበኵሉ ነፍስ፥ ወአወቂ ቍልፈተ ልቦሙ ወቍልፈተ ልበ ዘርኦሙ። ፳፪ ወእፈትር ሎሙ መንፈሰ ቅዱሰ ወአነጽሖሙ ከመ ኢይትመየቱ እምድኅሬየ እምአይቴ ዕለት እስከ ለዓለም ወትተሉ ነፍሶሙ ኅቤየ ወኵሎ ትእዛዝየ ይገብሩ። ፳፫ ወእከውኖሙ አበ፥ ወእሙንቱኒ ይከውኑኒ ውሉድየ ወይሰመዩ ኵሎሙ ውሉደ አምላክ ሕያው፥ ወየአምሮሙ ኵሉ መልአክ ወኵሎ መንፈሰ ወየአምርዎሙ ከመ እሙንቱ ውሉድየ ወአነ አቡሆሙ በርትዕ ወበጽድቅ ወአፈቅሮሙ። ፳፬ ወአንተ ጸሐፍ ለከ ኵሎ ዘንተ ነገረ ዘአነ አየድዐከ በዝንቱ ደብር ዘቀዳሚ ወዘደኃሪ ወዘይመጽእ ሀሎ በኵሉ ኩፋሌ መዋዕል ዘበሕግ ወዘበስምዕ ወዘበሱባዔሆሙ ለኢዮቤሌዎን እስከ ለዓለም እስከ ሶበ እውርድ ወአኅድር ምስሌሆሙ በኵሉ ለዓለመ ዓለም። ፳፭ ወይቤሎ ለመልአከ ገጽ ጸሐፍ ለሙሴ እምቀዳሚ ፍጥረት እስከ አመ ይት ሐነፅ መቅድስየ ውበማእከሎሙ ለዓለመ ዓለም፥ ወያስተርኢ እግዚአብሔር ለዓይነ ኵሉ። ፳፮ ወየአምር ኵሉ ከመ አነ አምላከ እስራኤል ወአብ ለኵሎሙ ደቂቀ ያዕቆብ፥ ወንጉሥ በደብረ ጽዮን ለዓለመ ዓለም፥ ወትከውን ጽዮን ኢየሩሳሌም ቅድስተ።
				ምዕራፍ ፪።
፩ ወነሥአ መልአከ ገጽ ዘየሐውር ቅድመ ተዓይኒሆሙ ለእስራኤል ስላተ ዘኩፋሌ ዓመታት። ፪ እምአመ ፍጥረተ ዓለም ለሕግ ወለስምዕ ለሱባዔሆሙ ለኢዮቤሌዎን በበዓመት እምዕለተ ፍጥረት ሐዳስ እስከ አመ ይትሐኢደሳ ሰማይት ወምድር ወኵሉ ፍጥረቶሙ በከመ ኃይላቲሆሙ ለሰማያት። ፫ ወበከመ ኵሉ ፍጥረተ ምድር እስከ አመ ይትፈጠር መቅደስ እግዚአብሔር በኢየሩሳሌም ወበደብረ ጽዮን፥ ወኵሎሙ ብርሃናት ይትሔደሱ ለፈውስ ወለሰላም ወለበረከት ለኵሎሙ ኅሩያነ እስራኤል፥ ወከመ ይኩን ከማሁ እምይእቲ ዕለት ወእስከ ኵሉ መዋዕለ ምድር። ፬ ወይቤሎ መልአከ ገጽ ለሙሴ፥ በቃለ እግዚአብሔር እንዘ ይብል ጸሐፍ ኵሎ ነገረ ፍጥረት ከመ በሰዱስ ዕለት ፈጸመ እግዚአብሔር አምላክ ኵሎ ግብሮ ወኵሎ ዘፈጠረ። ፭ ወአሰንበተ በዕለት ሳብዕት ወቀደሳ ለኵሉ ዓለማት ወአንበራ ትእምርተ ለኵሉ ግብሩ እስመ በዕለት ቀዳሚት ፈጠረ ሰማያተ ስለ መልዕልት ወምድረ ወማያተ፥ ወኵሎ መንፈሰ ዘይትለአክ ቅድሜሁ። ፮ ወመላእክተ ፈጽኒ ወመላእክተ ቅዳሴ ወመላእክተ መንፈሰ እሳት ወመላእክተ መንፈሰ እስትንፋስ፥ ወመላእክተ መንፈሰ ደማናት፥ ለጽልመት ወለኵሉ በረድ ወለአሐትያ። ፯ ወመላእክተ ቀላያት ወነጐድጓዳት ወመባርቅት ወመላእክተ መናፍስት ለቍር ወለመርቄ ለክርምት ወለመፀው ለማእረር ወለሐጋይ ወለኵሉ መናፍስተ ተግባሩ ዘበሰማያት ወዘበምድር ወዘበኵሉ ቀላያት ወጽለምት ወብርሃን ወጎህ ወመሴት ዘአስተዳለወ በአእምሮ ልቡ። ፰ ወአሜሃ ርኢነ ምግባሮ ወባረክ ናሁ ወሰባሕነ ቅድሜሁ በእንተ ኵሉ ምግባሩ እስመ ሰብዓተ ግብረ ዓቢያተ ገብረ በቀዳሚት ዕለት። ፱ ወበዕለት ሣኒታ ገብረ ምጽንዓተ ማእከለ ማይ ወተከፍሉ ማያት በይእቲ ዕለት መንፈቆሙ ዓርጉ ላዕለ፥ ወመንፈቆሙ ወረዱ መትሕተ ምጽንዓት ማእከለ ዲበ ገጻ ለኵላ ምድር ወዘንተ ባሕቲቶ ግብረ ገብረ በሣኒታ ዕለት። ፲ ወበሣልስት ዕለት ገብረ በከመ ይቤ ማያት ይኅልፍ እምቅድመ ገጻ ለኵላ ምድር ውስተ አሐዱ መካን ወያስተርኢ የብስ። ፲፩ ወገብሩ ከማሁ ማያት በከመ ይቤሎሙ ወተግኅሡ እምዲበ ገጻ ለምድር ውስተ መካን አሐዱ አፍኣ እምጽናዓት ዝየ ወአስተርአየት የብስ፤ ፲፪ ወበይእቲ ዕለት ፈጠረ ላቲ ልጐታተ ዘአብሕርት በበምግባአቲሆሙ ወኵሎሙ አፍላግ ወምግባአቲሆሙ ለማያት ውስተ አድባር ወውስተ ኵላ ምድር ወኵሎሙ ምዕቃላት ወኵሎ ጠለ ምድር፥ ወዘርአ ዘይዘራእ በበዘርኡ ወኵሎ ዘይትበላዕ ወዕፀወ እለ ይፈርዩ፥ ወኦማተ ወገነተ ኤዶም በኤዶም ለተድላ ወኵሎ አርባዕተ ዘንተ ዓበይተ ትውልደ ገብረ በዕለት ሣልሲት። ፲፫ ወበዕለት ራብዕት ገብረ ፀሐየ፥ ወወርኅ ወከዋክብተ ወአንበሮሙ ውስተ ምጽናዓተ ሰማ ከመ ያብርሁ ውስተ ኵሉ ምድር ወአኰነኖሙ መዓልተ ወሌሊተ፥ ወለፈሊጥ ማእከለ ብርሃን ወጽለምት። ፲፬ ወወሀበ እግዚአብሔር ፀሐየ ለትእምርት ዓቢይ ዲበ ምድር ለመዋዕል ወለሰንበታት፥ ወለአውራኅ፥ ወለበዓላት፥ ወለዓመታት፥ ወለኢዮቤላት፥ ወለኵሉ ጊዜ ዓመታት። ፲፭ ወይፈልጥ ማእከለ ብርሃን ወማእከለ ጽልመት ወለአጥዕዮ ከመ ይጥዓይ፥ ኵሉ ዘይሠርፅ ወይልህቅ ዲበ ምድር ሠለስተ ዘንተ ዘመደ ገብረ በዕለት ራብዕት። ፲፮ ወበዕለት ሐምስት ፈጠረ አናብርት ዓበይተ ማእከለ ቀላያተ ማያእ፥ እስመ ዝንቱ ኵሉ ተገብረ ቀዳሚ በእደዊሁ ኵሉ ዘሥጋ፥ ወኵሉ ዘይትሐወስ ውስተ ማያት ዓሣት ወኵሉ ዘይሠርር አዕዋፍ ወኵሉ ዘመዶሙ። ፲፯ ወሠረቀ ፀሐይ ላዕሌሆሙ ለጥዒና ወላዕለ ኵሉ ዘሀሎ ውስተ ምድር ወኵሉ ዘይሠርፅ እምድር፥ ወኵሉ ዕፀው ዘይፈሪ ወኵሉ ዘሥጋ ወኵሉ ዕፀው ዘይፈሪ ወኵሉ ዘሥጋ ዘንተ ኵሎ ሠለስተ ዘመድ ገብረ አመ ዕለት ሐምስት። ፲፰ ወበዕለት ሳድስት ገርበ ኵሎ አራዊተ ምድር ወኵሎ እንስሳ ወኵሎ ዘይትሐወስ ውስተ ምድር።
				ምዕራፍ ፫።
፩ ወእምድኅረዝ ኵሉ ገብረ ሰብአ አሐደ ብእሴ ወብእሲት ገብሮሙ። ወአሥለጦ ላዕለ ኵሉ ዘዲበ ምድር ወዘውስተ አብሕርት ወዲበ ዘይሠርር ወዲበ አራዊት ወዴብ እንስሳ ወዲበ ኵሉ ዘይሐወስ ዲበ ምድር ወላዕለ ኵሉ ምድር ወዲበ ዝንቱ ኵሉ አሥለጦ ወዘንተ አርባዕተ ዘመደ ገብረ በዕለት ሳድስት። ፪ ወኮነ ኵሉ ዕሥራ ወክልኤተ ዘመደ፥ ወፈጸመ ኵሎ ግብሮ በዕለት ሳድስት ኵሎ ዘበሰማይ ወዘበምድር ወውስተ አብሕርት ወውስተ ቀላያት ወውስተ ብርሃን ወውስተ ጽልመት ወውስተ ኵሉ። ፫ ወወሀበነ ትእምርተ ዓቢየ ዕለተ ሰንበት ከመ ንኩን እንዘ ንገብር ሰዱሰ ዕለት ግብረ፥ ወናሰንብት በዕለት ሳብዕት እምኵሉ ግብር። ፬ ኵሎሙ መላእክተ ገጽ ወኵሎሙ መላእከተ ቅዳሴ ክልኤቱ ዘመድ ዓበይት ዘንተ ይቤለኒነ ናሰንብት ምስሌሁ በሰማይ ወበምድር። ፭ ወይቤለነ ናሁ አነ እፈልጥ ሊተ ሕዝብ እማእከለ አሕዛብ ወያሰነብቱ እሙንቱሂ ወእቄድስ ሊተ ሕዝብ፣ ወእባርኮሙ በከመ ቀደስክዋ ለዕለተ ሰነብት ወእቄድሶሙ ሊተ። ፮ ወከመዝ እባርኮሙ ወይከውኑኒ ሕዝብየ ወአነ እከውኖሙ አምላከ ወኃረይክዎ ለዘርአ ያዕቆብ በኵሉ እምዘርኢኩ ወጸሐፍክዎ ሊተ ወልደ በኵረ ወቀደስክዎ ሊተ ለዓለመ ዓለም። ፯ ወዕለታተ ሰንበት እኤምሮሙ ከመ ያሰንብቱ ባቲ እምኵሉ ግብር ወገብረ ቦቱ ትእምርተ ከማሁ በዘያሰነበቱ ባቲ። ፰ ወእሙንቱሂ ምስሌነ በሳብዕት ዕለት ለበሊዕ ወለሰትይ ወለባርኮ ለዘፈጠረ ኵሎሙ በከመ ባረከ ወቀደሰ ሎቱ ሕዝበ ዘያስተርኢ እምኵሉ አሕዛብ ከመ ያሰንብቱ ኅቡረ ምስሌነ። ፱ ወገብረ ቅድሜሁ ፈቃዳቲሁ ይዕርግ መዓዛ ሠናይ ዘይትዌከፍ ቅድሜሁ ኵሎ መዋዕለ ዕስራ ወክልኤቱ አርእስተ ሰብእ እምአዳም እስከነኢሁ ወዕሥራ ወክልኤቱ ዘመደ ግብር ተገብረ እስከ ዕለት ሳብዕት፥ ዝንቱ ቡሩክ ወቅዱስ ሰንበቱ ወውእቱ ቡሩክ ወቅዱስ። ፲ ወዝንቱ ስምለ ዝንቱ ኮነ ለቅዳሴ ወለበረከት ወተውህቦ ለዝንቱ ከመ ይኩኑ ኵሎ መዋዕለ ቡሩካነ ወቅዱሳነ ዘስምዕ ወዘሕግ ቀዳሚ በከመ ተቀደሰ ወተባረከ ዕለተ ሰንበት። ፲፩ ወበሳብዕት ዕለት ፈጠረ ሰማየ ወምድረ ወኵሎ ዘተፈጥረ በሰዱስ ዕለት ወወሀበ እግዚአብሔር ዕለተ በዓል ቅድስት ለኵሉ ምግባሩ በእንተ ዝ አዘዘ በእንቲአሃ ኵሉ ዘይገብር ባቲ ኵሎ ግብረ ይሙት ወዘኒ ያረኵሳ ሞተ ለይሙት። ፲፪ ወአንተኒ አዝዝ ለደቂቀ እስራኤል ይዕቀቡ ዕለተ ዛተ ከመ ይቀድስዋ ወከመ ኢይግበሩ ባቲ ኵሎ ግብረ ወከመ ኢያርኵስዋ፥ እስመ ቅድስት ይእቲ እምኵሉ መዋዕል። ፲፫ ወኵሉ ዘያጌምና ሞተ ለይሙት ወኵሉ ዘይገብር ባቲ ኵሎ ግብረ ሞተ ለይሙት ለዓለም፥ ከመ ይዕቀቡ ደቂቀ እስራኤል ዛቲ ዕለት በትውልዶሙ ወኢይሠረዉ እምድር እስመ ዕለት ቅድስት ይእቲ ወዕለት ቡርክት ይእቲ። ፲፬ ወኵሉ ሰብእ ዘየዓቅባ ወዘያስነብት ባቲ እምኵሉ ግብሩ ቅዱሰ ወብሩከ ይከውን በኵሉ መዋዕል ከማነ። ፲፭ አይድዕ ወንግር ለደቂቀ እስራኤል ኵነኔሃ ለዛቲ ዕለት ወያሰንብቱ ወኢይኅድግዋ በስሕተተ ልቦሙ ከመ ኢይኩኑ ለገቢረ ግብር ባቲ ዘኢይከውን ወዘያስተርኢ ለገቢር ባቲ ፈቃዶሙ ወከመ ያስተዳልው ባቲ ኵሎ ዘይትበላዕ ወዘይሰተይ። ፲፮ ወለቀዲሐ ማይ ወለአብኦ ወለአውፅኦ ባቲ ኵሎ ዘይፀውር በአናቅጺሆሙ በሰቅዱ ዕልት ግብረ ውስተ ማኅደሪሆሙ። ፲፯ ወኢያውጽኡ ወኢያብኡ እምቤት ቤተ በዛቲ ዕለት እስመ ቅድስት ይእቲ ወቡርክት ይእቲ እምኵሉ ዕለተ ኢዮቤል ዘኢዮቤላውስት፥ ባቲ አሰንበትነ በሰማያት ዘእንበለ ይትአመር በኵሉ ዘሥጋ ለአሰንብቶ ባቲ በምድር። ፲፰ ወባረካ ፈጣሬ ኵሉ ወኢቀደሰ ኵሎ አሕዛበ ለአሰንብቶ ባቲ ዘእንበለ እስራኤል ባሕቲቶ ሎቱ ለባሕቲቱ ወሀቦ ይብላዕ ወይስተይ ወለአሰንብቶ ባቲ ዲበ ምር። ፲፱ ወባረከ ፈጣሬ ኵሉ ዘፈጠረ ዛተ ዕለተ ለበረከት ወእቅድሳት ወለስብሐት እምኵሉ መዋዕል ዝንቱ ሕግ ወስምዕ ተውህበ ለደቂቀ እስራኤል ሕግ ዘለዓለም ለትውልዶሙ።
				ምዕራፍ ፬።
፩ ወበሰዱሰ ማዕል ዘሰንበት ካልእ አምጻእነ በቃለ እግዚአብሔር ኅበ አዳም ኵሎ አራዊተ ወኵሎ እንስሳ፥ ወኵሎ አዕዋፈ ወኵሎ ዘይትሐወስ ውስተ ምድር ወኵሎ ዘይትሐወስ ውስተ ማይ በበዘመዶሙ ወበበአምሳሎሙ። ፪ ወአራዊተ በቀዳሚት ዕለት ወእንስሳ በሳኒታ ዕለት ወአዕዋፈ በሣልስት ዕለት፥ ወኵሎ ዘይትሐወስ ዲበ ምድር በዕለት ራብዕት ወዘይትሐወስ ውስተ ማይ በዕለት ሐምስት። ፫ ወሰመዮሙ አዳም ለኵሎሙ በበአስማቲሆሙ ወበከመ ፀውዖሙ ከማሁ ኮነ ስሞሙ። ፬ ወበሐምስ እላ መዋዕል ሀለወ አዳም እንዘ ይሬኢ ዘንተ ኵሎ ተባዕተ ወአንስተ ወኵሎ ዘመደ ዘበምድር። ፭ ወውእቱሰ ሀሎ ባሕቲቱ ወአልቦ ዘረከበ ሎቱ ዘይረድኦ ዘከማሁ። ፮ ወይቤለነ እግዚአብሔር ለነ አኮ ሠናይ የሀሉ ብእሲ ባሕቲቱ አላ ንግበር ሎቱ መርድአ ዘከማሁ ወወደየ እግዚአብሔር አምላክነ ኅድመተ ላዕሌሁ ወኖመ። ፯ ወነሥኣ ለብእሲት እማእከለ አዕጽምቲሁ ዓፅመ አሐደ፥ ወይእቲ ገቦ ፍጥረታ ለብእሲት ማእከለ አዕጽምቲሁ ወሐነፀ ሥጋ ህየንቴሃ ወሐነፀ ብእሲተ ወአንቅሖ ለአዳም እምንዋሙ። ፰ ወነቂሖ አዳም ተንሥአ በእለት ሳድስት ወአምጽኣ ኅቤሁ ወአእመራ ወይቤላ ዛቲ ዓፅም እምአዕፅምትየ፥ ወሥጋ እምሥጋየ ዛቲ ትሰመይ ብእሲትየ እስመ እምብእሲሃ ተነሥኣት ወበእንተዝ ይከውኑ ብእሲ ወብእሲት አሐደ ሥጋ። ፱ ወበእንተዝ የኀድግ ብእሲ አባሁ ወእሞ ወይጻመር ምስለ ብእሲቱ ወይከውኑ አሐደ ሥጋ። ፲ ወበሳብዕት ቀዳሚት ተፈጥረ አዳም ወገቦ ብእሲቱ ወበሳብዕት ካልእት አርአዮ ሎቱ ኪያሃ። ፲፩ ወበእንተ ዝንቱ ተውህበ ትእዛዝ ለዓቂበ ሰቡዕ መዋዕል ለተባዕት ወለአንስት ክልኤ ሰቡዕ መዋዕል ውስተ ርኵሶን። ፲፪ ወእምድኅረ ተፈጸመ ለአዳም አርባዓ መዋዕል በምድር ኅበ ተፈጥረ አባእናሁ ውስተ ገነተ ኤዶም ከመ ይትቀነያ ወይዕቀባ ወለብእሲቱኒ አባእናሃ በእማንያ መዋዕል። ፲፫ ወእምድኅረ ዝንቱ ቦአት ውስተ ገነተ ኤዶም ወበእንተ ዝንቱ ተጽሕፈ ትእዛዘ ውስተ ጽላተ ሰማይ ለእንተ ትውልድ ለእመ ተባዕተ ወለደት ሰቡዐ መዋዕለ ትነብር ውስተ ርኵሳ በከመ ስቡዕ ቀዳሚ መዋዕል ወሠላሳ መዋዕለ ወሠሉስ ዕለተ ትነብር ውስተ ደመ ንስሓ። ፲፬ ወኵሎ ቅዱሰ ኢትግሥሥ፥ ወውስተ መቅደስ ኢትባእ፥ እስከ መዋዕለ ትፌጽም ዘንተ መዋዕለ ዘተባዕት ወዘበአንስት ክልኤ ሰቡዓተ መዋዕለ በከመ ክልኤ ሰቡዓት ቀዳምያት በርኵስ፥ ወስሳ መዋዕለ ወሰዱሰ ዕለተ ትነብር በደመ ንጽሓ ወይከውና ኩሎን ሰማንያ መዋዕለ። ፲፭ ወፈጺማ እላንተ ሰማንያ አባእናሃ ውስተ ገነተ ኤዶም እስመ ቅድስት ይእቲ ውስተ ኵላ ምድር ወኵሉ ዕፅ ዘትኩል ውስቴታ ቅዱሰ። ፲፮ ወበእንተዝ ተሠርዐ ለእንተ ትውልድ ለተባዕት ወለአንስት ፍትሖን ለእላንቱ መዋዕል ኵሎ ቅዱሰ ኢትልክፍ ወውስተ መቅደስ ኢትባእ እስከ አመ ይትፌጸማ እላንቱ መዋዕል ለተባዕት ወለእንስት። ፲፯ ዝንቱ ሕግ ወስምዕ ዘተጽሕፈ ለእስራኤል ይዕቀቡ ኵሎ መዋዕለ። ፲፰ ወበሱባዔ ቀዳማዊ ዘኢዮቤልዩ ቀዳሚ ሀለዉ አዳም ወብእሲቱ ሰብዓተ ዓመተ ውስተ ገነት ኤዶም እንዘ ይትቀነዩ ወየዓቅቡ። ፲፱ ወምግባረ ወሀብናሁ ወሀለውነ እንዘ ይሜህሮ ገቢሮተ ኵሉ ዘያስተርኢ ለቅኔ ወሀሎ እንዘ ይትቀነይ። ፳ ወውእቱሰ ዕራቁ ወኢየአምር ወኢየኃልፍ ወየዓቅብ ገነተ እምአዕዋፍ ወእምአራዊት ወእምእንስሳ። ፳፩ ወያስተጋብእ ፍሬሁ ወይበልዕ፤ ወያነብር ትራፎ ሎትቱ ወለብእሲቱ ወያንብር ዘይትዓቀብ። ፳፪ ወኀሊቆ ፍጻሜሁ ለሰብዓቱ ዓመት እለ ፈጸመ በህየ ሰብዓተ ዓመተ ጥንቁቀ። ፳፫ ወበካልእ ውርኅ አመ ዐሡር ወሰቡዑ መጽአ አርዌ ምድር ለብእሲት እምኵሉ ፍሬ ዕፀው ዘውስተ ገነት አዘዘክሙ እግዚአብሔር እንዘ ይብል ኢትብልዑ እምኔሁ። ፳፬ ወትቤሎ እምኵሉ ፍሬ ዕፅ ዘውስተ ገነት ይቤለነ እግዚአብሔር ብልዑ፥ ዕምነ ኵሉ ፍሬ ዕፅ ዘማእከለ ገነት ይቤለነ ኢትብልዑ እምነኢሁ ወኢትልክፍዎም ከመ ኢትሙቱ። ፳፭ ወይቤላ አርዌ ምድር ለብእሲት አኮ ምቶእ ዘትመውቱ አላ እስመ የአምር እግዚአብሔር አመ ዕለተ ትበልዑ እምነኢሁ ከመ ይትረኃዋ አዕይንቲክሙ ወትከውኑ ከመ አማልክት፥ ወተአምሩ ሠናየ ወእኩየ። ፳፮ ወርእየት ብእሲት ዕፀ ከመ አዳም ውእቱ ወያሠምር ለዓይን ወሠናይ ፍሬሁ ለበሊዕ ወነሥኣት እምኔሁ ወበልዓት ቀከደነት ኃፍረታ በቈጽለ በለስ ዘቀዳሚ ወወሀበቶ ለአዳም ወበልዐ ወተርኅዉ አዕይንቲሁ ወርእየ ከመ ዕራቁ ውእቱ ወነሥአ ቈጽለ በለስ ወጠቀበ ወገብረ ሎቱ ሞራዐ ወከደነ ኅፍረቶ። ፳፯ ወረገሞ እግዚአብሔር ለአዌ ምድር ወተምዖ ለዓለም። ፳፰ ወለብእሲትሃ ተምዓ፥ እስመ ሰምዓት ቃለ አርዌ ምድር ወበልዓት ወይቤላ አብዝኆ አበዝኅ ኀዘነኪ ወፃዕረኪ በኀዘን ለዲ ውሉደ ወኅበ ትምኪ ለይኩን ምግባእኪ፥ ወውእቱ ይኰንንኪ። ፳፱ ወለአዳምሂ ይቤሎ እስመ ሰማዕከ ቃለ ብእሲትከ ወበላዕከ እምውስተ ውእቱ ዕፅ ዘአዘዝኩከ ከመ ኢትብላዕ እምኔሁ ርግምተ ትኩን ምድር በእንቲአከ አሥዋክ ወአሜከላ ይብቍልከ። ፴ ወብላዕ ኅብስተከ በሐፈ ገጽከ እስከ አመ ትገብእ ውስተ ምድር እንተ እምኔሃ ተንሣከ እስመ ምድር አንተ ወውስተ ምድር ትገብእ። ፴፩ ወገብረ ሎሙ አልባሰ ዘማእስ ወአልበሶሙ ወፈነዎሙ እምገነተ ኤዶም። ፴፪ ወበይእቲ ዕለት እዝነ ይወጽእ እምገነተ ኤዶም አዳም ዐጠነ ለመዓዛ ሠናይ ዕጣነ ወስኂነ ወቀንዓተ፥ ወማየ ልብን ወሰንበልተ ወጽባሕ፥ ምስለ ትንሣኤ ፀሐይ አመ ዕለተ ከደነ ኅፍረቶ። ፴፫ ወበይእቲ ዕለት ተፈጽመ አፈ ኵሉ አራዊት ወእንስሳ ወዘአዕዋፍ ወዘያንሶሱ፥ ወዘይትሐወስ እምነቢብ እስመ ኵሎሙ ይትናገሩ ዝንቱ ስምለ ዝንቱ ከንፈረ አሐደ ወልሳነ አሐደ። ፴፬ ወፈነወ እምገነተ ኤዶም ኵሎ ዘሥጋ ዘሀሎ ውስተ ገነተ ኤዶም። ፴፭ ወተዘርዉ ኵሉ ዘሥጋ በበዘመዶሙ ወበበፍጥረቶሙ ውስተ መካን ዘተፈጥረ ሎሙ። ፴፮ ወለአዳም ባሕቲቱ ወሀቦ ይክድን ኀፍረቶ እምኵሉ አራዊት ወእንስሳ በእንተ ዝንቱ ተአዘዘ ውስተ ጽላት ላዕለ ኵሎሙ እለ የአምሩ ፍትሐ ሕግ ይክድኑ ኃፍረቶሙ ወኢይክሥቱ ከመ አሕዛብ ይትከሠቱ።
				ምዕራፍ ፭።
፩ ወአመ ሠርቀ ወርኅ ራብዕ ወጽኡ አዳም ወብእሲቱ እምገነተ ኤዶም፥ ወኃደሩ ውስተ ምድረ ኤልዳ ምድረ ፍጥረቶሙ። ፪ ወሰመየ አዳም ስመ ብእሲቱ ሔዋ ወኢኮኑ ምስለ ወልድ እስከ ቀዳሚ ኢዮቤልዩ ወእምድኅረ ዝንቱ አእመራ። ፫ ወውእቱሰ ይትጌበራ ለምድር በከመ ተምህረ በገነተ ኤዶም። ፬ ወበሣልስ ሱባዔ በካልእ ኢዮቤልዩ ወለደቶ ለቃየን ወበራብዕ ወለደቶ ለአቤል ወበሐምስ ወለደታ ለአዋን ወለቱ። ፭ ወበቀዳሚሁ ወለኢዮቤልዩ ሣልስ ቀተሎ ቃየን ለአቤል እስመ ተወክፈ እምእዴሁ ቍርባነ ወእምእደ ቃየንሰ ኢትወክፈ መሥዋዕቶ ወቀተሎ በገዳም። ፮ ወጸርሐ ደሙ እምድር ውስተ ሰማይ እንዘ ይበኪ፥ በእንተ ዘተቅትለ። ፯ ወዘለፎ እግዚአብሔር ለቃየን በእንተ አቤል በእንተ ዘቀተሎ ወገብረ ሎቱ ኑኅ ዲበ ምድር በእንተ ደመ እኁሁ ወረገሞ ዲበ ምድር። ፰ ወእንተ ዝንቱ ተጽሕፈ ውስተ ጽላተ ሰማይ ርጉም ውእቱ ዘይዘብጥ ካልኦ በእከይ፥ ወይቤሉ ኵሎሙ እለ ርእዩ ይኩን ወሰብእ ዘርእየ ወኢነገረ ይኩን ርጉመ ከማሁ። ፱ ወበእንተዝ ንሕነ መጻእነ ናይድዕ ቅድመ እግዚአብሔር አምልክነ ኵሎ ኃጢአተ ዘይከውን ውስተ ሰማይ ወምድር ወዘበርርሃን ወበጽልመት ወዘበኵሉ። ፲ ወሀለዉ አዳም ወብእሲቱ እነ ይላህዉ በእንተ አቤል አርባዕተ ሱባዔ ዓመት። ፲፩ ወበራብዕ ዓመት ዘሱባዔ ሐምስ ተፈስሐ ወአእመረ ዳግመ አዳም ለብእሲቱ ወወለደት ሎቱ ወልደ መሰመዮ ስሞ ሴት። ፲፪ እስመ ይቤ አንሥአ ለነ እግዚአብሔር ዘርአ ውስተ ምድር ካልአ ህየንተ አቤል፥ እስመ ቀተሎ ቃየን። ፲፫ ወበሱባዔ ሳድስ ወለዳ ለአዙራ ወለቱ፥ ወነሥኣ ቃየን ለአዋን እኅቱ ሎቱ ብእሲተ ወወለደት ሎቱ ኤኖሃ በፍጻሜ ራብዕ ኢዮቤልዩ። ፲፬ ወበአሐዱ ዓመት ዘሱባኤ ቀዳሜ ዘሐምስ ኢዮቤልዩ ተሐንስጹ አብያት ውስተ ምድር፥ ወሐነፀ ቃየን ሀገረ ወሰመያ ስማ በስመ ወልዱ ኤኖኅ። ፲፭ ወአዳም አእመራ ለሔዋን ብእሲቱ ወወለደት ዓዲ ተስዓተ ደቂቀ። ፲፮ ወእብሱባዔ ሐምስ ዘሐምስ ኢዮቤልዩ ነሥኣ ሴት ለአዙራ እኅቱ ሎቱ ብእሲተ። ፲፯ ወበራብዑ ወለደት ሎቱ ሄኖስሃ ወውእቱ ወጠነ ቀዳሚ ፀውዖ ስመ እግዚአብሔር ዲበ ምድር። ፲፰ ወበሳብዕ ኢዮቤልዩ በሱባዔ ሣልስ ነሥኣ ሄኖስ ኖአምሃ እኅቱ ሎቱ ብእሲተ ወወለደት ሎቱ ወልደ በሣልስ ዓመት ዘሐምስ ሱባዔ፥ ወሰመዮ ስሞ ቃይናን። ፲፱ ወበፍጻሜ ሳምን ኢዮቤልው ነሥኣ ሎቱ ቃይናን ብእሲተ ሙአ ሊሊትሃ እኅቶ ሎቱ ብእሲተ። ፳ ወወለደት ሎቱ ወልደ በታስዕ ኢዮቤልው በሱባኤ ቀዳሚ ወበሣልስ ዓመት በሱባኤሁ ለዝ ወጸውዐ ስሞ መላልኤል። ፳፩ ወበካልእ ሱባኤ ዘዓሥር ኢዮቤልዩ ነሥአ ሎቱ መላልኤል ዲናሃ ወለተ በራኪሄል ውለተ እኅተ አቡሁ ሎቱ ብእሲተ። ፳፪ ወወለደት ሎቱ ወልደ በሱባዔ ሣልስ በሳድስ ዓመቱ ወጸውዐ ስሞ ያሮድሃ፥ እስመ በመዋዕሊሁ ወረዱ መላእክተ እግዚአብሔር ውስተ ምድር እለ ተሰምዩ ትጉሃነ ከመ ይምሀርዎሙ ለደቂቀ እጓለ እመሕያው፥ ወይግበሩ ፍትሐ ወርትዐ በዲበ ምድር። ፳፫ ወበዓሡር ወአሚሩ ኢዮቤልው ነሥአ ሎቱ ያሮድ ብእሲተ ወስማ ባረካ ወለተ ራሱየል ወለተ እኅተ አቡሁ ሎቱ ብእሲተ በሱባዔ ራብዕ ዘኢዮቤልው ዝንቱ። ፳፬ ወወለደት ሎቱ ወልደ በሱባዔ ሐምስ በራብዕ ዓመት ወኢዮቤልዩ ወፀውዐ እንከ ስሞ ሄኖክ። ፳፭ ወውእቱ ቀዳሚ ተምህረ መጽሐፈ፥ ወትምህርተ ወጥበበ እምእጓለ እመሕያው እምእለ ተወልዱ ዲበ ምድር። ፳፮ ወጸሐፈ ተአምረ ሰማይ በከመ ሥርዓተ አውራኂሆሙ ውስተ መጽሐፍ ከመ ያእምሩ እጓለ እመሕያው ጊዜ ዓመታት በከመ ሥርዓታቲሆሙ ለለወርኆሙ። ፳፯ ወውእቱ ቀዳሚ ጸሐፈ ስምዐ፥ ወአስምዐ ለደቂቀ እጓለ እመሕያው፥ ውስተ ትዝምደ ምድር፥ ወሱባዔሆሙ ለኢዮቤላ ውስተ ውእቱ ነገረ ወመዋዕለ ዓመታት አይድዐ። ፳፰ ወአውራኃተ ሠርዐ ወሰንበታተ ዓመታት ነገረ በከመ አይዳዕናሁ፤ ወዘኮነ ወዘይከውን ርእየ በራእየ ንዋሙ ዘከመ ይከውን ዲበ ደቂቀ እጓለ እመሕያው በትውልዶሙ እስከ አመ ዕለተ ደይን ኵሎ ርእየ ወአእመረ። ፳፱ ወጸሐፎ ስምዐ ወአንበሮ ስምዐ ዲበ ምድር ላዕለ ኵሉ ደቂቀ እጓለ እመሕያው ወለትውልዶሙ። ፴ ወበዓሡር ወሰኑዩ ለኢዮቤልዩ ወበሳብዕ ሱባዔሁ ሎቱ ነሥኣ ብእሲተ እንተ ስማ እድኒ ወለተ ዳንኤል ወልተ እኅተ አቡሁ ሎቱ ብእሲተ። ፴፩ ወበሳድስ ዓመቱ ለሱባዔሁ ለዝ ወለደት ሎቱ ወልደ ወፀውዐ ስም ማቱሳላ፥ ወሀለወ እነክ ምስለ መላእክተ አማልክ ስድስተ ዘኢዮቤላውስት ዓመታት። ፴፪ ወአርአይዎ ኵሎ ዘውስተ ምድር ወዘበሰማያት ሥልጣኖ ለፀሐይ። ፴፫ ወጸሐፈ ኵሎ ወአስምዐ ለትጉሃን ለእለ አበሱ ምስለ አዋልደ ሰብእ እስመ አኀዙ እሉ ይደመሩ፥ ከመ ይርኰሱ ምስለ አዋልደ ሰብእ። ፴፬ ወአስምዐ ሄኖክ ላዕለ ኵሎሙ ወተንሥአ እማእከለ ደቂቀ እመሕያው ወወሰድናሁ ውስተ ገነተ ኤዶም ለዕበይ ወለክብር። ፴፭ ወናሁ ውእቱ ይጽሕፍ ደይነ ወኵነኔ ዘለዓለም ወኵሎ እከዮሙ ለደቂቀ እጓለ እመሕያው። ፴፮ ወበእንቲአሁ አምጽአ ማየ አይኅ ዲበ ኵሉ ምድረ ኤዶም እስመ ተውህበ  ውእቱ ለትእምርተ ወከመ ያስምዕ ለኵሉ ደቂቀ ሰብእ ከመ ይንግር ኵሎ ግብረ ትውልድ እስከ አመ ዕለተ ደይን። ፴፯ ወውእቱ ዐጠነ መቅደሰ ዕጣነ ዘይሰጠው ቅድመ እግዚአብሐኢር ምሴተ በደብረ ቀትር። ፴፰ እስመ አርባዕቱ መካን ዲበ ምድር ለእግዚአብሔር «ገነተ ኤዶም ወደብረ ጽባሕ ወዝ ደብረ ዘሀለውከ አንተ ውሰቴቱ ደብረ ሲና ዮም ወደብረ ጽዮን ይትቀደሳ በፍጥረት ሐዳስ ለቅዳሴ ምድር»። ፴፱ በእንተ ዝ ትትቄደስ ምድር እምኵሉ አበሳ፥ ወእምርኵስ በትውልደ ዓለም። ፵ ወበኢዮቤልዩ ዘውእቱ ዓሥር ወራብዕ ኢዮቤልዩ ነሥአ ማቱሳላ እድኒሃ ብእሲቶ ወለተ አዝሪኤል ወለተ እኅተ አቡሁ ብእሲተ ሎቱ። ፵፩ ወበሱባዔ ሳድስ በዓመት አሐዱ ዘውእቱ ዓመት ወለደ ወልደ ወፀውዐ ስሞ ላሜህ። ፵፪ ወበዓሥር ወሐምስ ኢዮቤልው በሱባዔ ሣልስ፥ ነሥአ ሎቱ ላሜህ ብእሲተ ወስማ ቤቴኖስ ወተለተ በራክኤል ወለተ እኅተ አቡሁ ሎቱ ብእሲተ።
				ምዕራፍ ፮።
፩ ወበዝ ሱባዔ ወለደት ሎቱ ወልደ ወፀውዐ ስሞ እንዘ ይብል ዘይናዝዘኒ እምኵሉ ግብርየ ወእምኵሉ ኀዘንየ ወእምድርኒ እንተ ረገማ እግዚአብሔር። ፪ ወበፍጻሜሁ ለዓሥር ወታስዕ ኢዮቤልው በሱባኤ ሳብዕ በዓድስ ዓመቱ ሎቱ ሞተ አዳም ወቀበርዎ ኵሎሙ ደቂቁ ውስተ ምድረ ፍጥረቱ፤ ፫ ወውእቱ መቅድመ ተቀብረ ውስተ ምድር ወሰብዓ ዓመተ አሕፀፀ እምዓሠርቱ ምእት ዓመት። ፬ እስመ ዐሠርቱ ምእት ዓመት ከመ አሐቲ ዕለት ውስተ ስምዐ ሰማያት። ፭ በእንተ ዝንቱ ተጽሕፈ በእንተ ዕፀ አእምሮ እስመ በዕልተ ትበልዑ እምኔሁ ትመውቱ ወበእንተዝ ኢፈጸመ ዓመታተ ዛቲ ዕለት። ፮ ወበተፍጻሜቱ ለዝንቱ ኢዮቤልዩ ተቀትለ ቃየን እምድኅሬሁ በአሐዱ ዓም ወወድቀ ላዕሌሁ ቤቱው እሞተ በማእከለ ቤቱ ወተቀትለ በእበኒሃ እስመ በእብን ቀተሎ ለአቤል ወእብን ተቅትለ በኵነኔ ጽድቅ። ፯ ወበእንተዝ ተሠርዐ ውስተ ጽላተ ሰማይ በንዋይ ዘቀተለ ብእሲ ቢጾ ቦቱ ይትቀተል ወበከመ አቍሰሎ ከማሁ ይገብሩ። ፰ ወበዕሥራ ወሐምስ ኢዮቤልዩ ነሥአ ሎቱ ኖኅ ብእሲተ ወስማ አምዛራ ወለተ ራዝኤል ወለተ እኅቱ ብእሲተ በቀዳሚት ዓመት በሱባዔ ሐምስ። ፱ ወበሣልስ ዓመቱ ወለደት ሎቱ ሤምሃ፥ ወበሐምስ ዓመቱ ወለደት ሎቱ ካምሃ ወበዓመት ቀዳሚ በሱባኤ ሳድስ ወለደት ሎቱ ያፌትሃ። ፲ ወኮነ አመ ወጠኑ ደቂቀ እጓለ እመሕያው ይብዝኁ ዲበ ገጸ ኵላ ምድር አዋልድ ተወልዳ ሎሙ ወርእይዎን መላእክተ እግዚአብሐኢር በአሐቲ ዓመት ዘኢዮቤልው ዝንቱ፤ እስመ ሠናያት ለርእይ እማንቱ። ፲፩ ወነሥእዎን ሎቶን ሎሙ አንስትያ እምኵሎን እለ ኃረዩ ወወለዳ ሎሙ ውሉደ ወእሙንቱኒ ረአይት። ፲፪ ወልህቀት ዓመፃ ዲበ ምድር ወኵሉ ዘሥጋ አማሰነ ፍኖታ እምሰብእ እስከ እንስሳ ወእስከ አራዊት ወእስከ አዕዋፍ ወእስከ ኵሉ ዘያንሶሱ ውስተ ምድር። ፲፫ ወኵሎሙ አማሰኑ ፍኖቶሙ ወሥርዓቶሙ ወአኀዙ ይትባልዑ በበይናቲሆሙ ወዓመፃ ልህቀት በዲበ ምድር ወኵሉ ሕሊና አእምሮ ለኵሎሙ እጓለ እመሕያው ከመዝ እኩይ ኵሎ መዋዕለ። ፲፬ ወርእያ እግዚአብሔር ለምድር ወናሁ ማሰነት ወአማሰነት ኵላ ዘሥጋ ሥርዓታ ወአእከዩ ኵሎሙ ቅድመ አዕይንቲሁ ኵሎ ዘሀሎ ውስተ ምድር። ፲፭ ወይቤ እደመስሶ ለሰብእ ወለኵሉ ዘሥጋ በመልዕልተ ገጸ ምድር ዘፈጠረ። ፲፮ ወኖኅ ባሕቲቱ ረከበ ሞገሰ በቅድመ አዕይንቲሁ ወመላእክቲሁ እለ ፈነወ ውስተ ምድር ወተምዐ ፈድፋደ ይሥርዎሙ እምኵሉ ሥልጣኖሙ ወይቤለነ ከመ ንእስሮሙ ውስተ ማዕምቅቲሃ ለምድር። ፲፯ ወናሁ እሙንቱ እሱራን ማእከሎሙ ወብሕትዋን ወዲበ ውሉዶሙ ወፅአ ቃል እምቅድመ ገጹ ከመ ይምሐፆሙ በሰይፍ ወያሰስሎሙ እምታሕተ ሰማይ። ፲፰ ወይቤ ኢይነብር መንፈስየ ዲበ ሰብእ ለዓለም እስመ እሙንቱ ሥጋ ወይኩን መዋዕሊሆሙ ምእተ ወዕሥራ ዓመተ። ፲፱ ወፈነወ ሰይፎ ማእከሎሙ ከመ ይቅትሉ አሐዱ አሐዱ ቢጾሙ ወወጠኑ ይቅትሉ በሰይፍ ወተደምሰሱ እምድር ወአበዊሆሙሰ ይኔጽሩ። ፳ ወእምድኅረዝ ተአስሩ ውስተ ማዕምቅቲሃ ለምድር እስከ ዕለተ ደይን ዓባይ ለከዊነ ኵኔ ዲበ ኵሎሙ እለ አማሰኑ ፍናዊሆሙ ወምግባሪሆሙ ቅድመ እግዚአብሔር። ፳፩ ወደምሰሰ ኵሎ እመካኖሙ ወኢተርፈ ወኢአሐዱ እምኔሆሙ ዘኢተኰነነ በኵሉ እከዮሙ። ፳፪ ወገብረ ለኵሉ ግብሩ ፍጥረተ ሐዳሰ ወጻድቅተ ከመ ኢየአብሱ በኵሉ ፍጥረቶሙ እክሰ ለዓለም ወይጸድቅ ኵሉ በበትዝምዱ ኵሎ መዋዕለ። ፳፫ ወኵነኔ ኵሎሙ ተሠርዐ ወተጽሕፈ ውስተ ጽላተ ሰማይ ወአልቦ ዓመፃ ወኵሎሙ እለ ይትዓደዉ እምፍኖቶሙ እንተ ተሠርዓት ሎሙ ከመ ይሑሩ ባቲ። ፳፬ ወለእመ ኢሖሩ ባቲ ተጽሕፈ ኵነኔ ለኵሉ ፍጥረት ወለኵሉ ትዝምድ ወአልቦ ምንትኒ ዘበሰማይ ወዘበምድር ወውስተ ብርሃን ወውስተ ጽልመተ፥ ወውስተ ሲኦል ወውስተ ቀላይ፥ ወውስተ መጽልም። ፳፭ ወኵሉ ኵነኔሆሙ ሥሩዕ ወጽሑፍ ወቅሩጽ በእንተ ኵሉ ለዓቢይ በከመ ዕበዩ ወለንኡስሂ በከመ ንእሱ ወለለአሐዱ በከመ ፍኖቱ ይኴንኖ። ፳፮ ወኢኮነ ውእቱ ዘይነሥእ ገጸ ወኢኮነ ውእቱ ዘይነሥእ ሕልያነ እመ ይቤ እገብር ኵነኤ ለለአሐዱ ወለለ አሐዱ እመ ወሀበ ኵሎ ዘውስተ ምድር ኢይነሥእ ገጸ ወኢይትሜጦ ምድር ኢይነሥእ ገፀ ወኢይትሜጦ እምኔሁ እስመ መኰንነ ጽድቅ ውእቱ፤ ፳፯ ወዲበ ደቂቀ እጓለ እመሕያው ተጽሕፈ ወተሠርዐ እመይጡ ኅቤሁ በጽድቅ የኀድግ ኵሎ አበሳሆሙ ወይሠሪ ኵሎ ኃጢአቶሙ። ፳፰ ወጽሕፈ ወተሠርዐ ይትመሐሩ ኵሉ እለ ተመይጡ እምኵሉ ጌጋዮሙ ምዕረ ለለዓመት ወዲበ ኵሎሙ እለ አማሰኑ ፍናዊሆሙ ወምክሮሙ እምቅድመ አይኅ። ፳፱ ወኢተንሥአ ገጾሙ ዘእንበለ ኖኅ ባሕቲቱ እስመ ተንሥአ ሎቱ ገጹ በእንተ ውሉዱ እለ አድኅኖሙ እምነ ማየ አይኅ በእንቲአሁ እስመ ጻድቅት ይእቲ ልቡ በኵሉ ፍናዊሁ በከመ እዙዝ በእንቲአሁ ወኢተዐደወ እምኵሉ ዘሥሩዕ ሎቱ። ፴ ወይቤ እግዚአብሔር ይደምሰስ ኵሉ ዘዲበ የብስ እምሰብእ እስከ እንስሳ ወእስከ አራዊት ወእስከ አዕዋፍ ወእስከ ኵሉ ዘይትሐወስ ዲበ ምድር። ፴፩ ወአዘዞ ለኖኅ ይግበር ሎቱ ታቦተ ከመ ያድኅኖ እማየ አይኅ ወገብረ ኖኅ ታቦተ ለኵሉ ዘከመ አዘዞ በክልኤቱ ኢዮቤልወ ዓመታት በሐምስ ሱባዔ በሐምስ ዓመቱ። ፴፪ ወቦአ እብሳድሱ ሎቱ በካልእ ወርኅ እስከ አመ ዓሡር ወሰዱሱ ቦአ ውእቱ ወኵሉ ዘአባእነ ሎቱ ውስተ ታቦት። ፴፫ ወዓፀዎ እግዚአብሔር እንተ አፍኣሁ በዐሡር ወሰብዑ ምሴት ወአርኅወ እግዚአብሔር ወሰቡዑ ምሴት ወአርኀወ እግዚአብሔር ሰብዓተ ምንባኃ ብኃተ ሰማይ ወአፈወ አንቅዕተ ቀላይ ዓባይ በሰቡዑ አፈው በኁልቍ። ፴፬ ወአኀዙ መንበኃብኃት ያውርዱ ማየ እምሰማይ አርባዐ መዋዕለ ወአርባዐ ላያልየ። ፴፭ ወአንቅዕተ ቀላይሂ ያዓርጉ ማያተ እስከ ሶበ መልአ ኵሉ ዓለም ማየ ወልህቁ ማያት ዲበ ምድር ዓሠርተ ወሐምስተ በእመት ተለዓለ ማይ ዲበ ኵሉ ደብር ነዋኅ። ፴፮ ወተዓሉ ማያት ወተለዓለት ታቦተ ዲበ ምድር ወታንሶሱ ዲበ ገጸ ማያት ወሀለዉ ማያት ይቀውሙ ዲበ ገጸ ምድር ሐምስተ አውራኅ ምእተ ወሐምሳ ዕለተ። ፴፯ ወሖረት ታቦት ወአዕረፈት ዲበ ርእሰ ሉባር አሐዱ እምአድባረ ዓራራት። ፴፰ ወበወርኅ ራብዕ ተፈጽሙ አንቅዕተ ቀላይ ዓባይ ወምንበኃብኃተ ሰማይኒ ተእኅዘ። ፴፱ ወበሠርቀ ወርኅ ሳብዕ ተርኅወ ኵሉ አፈወ ማዕምቅተ ምድር ወአኀዙ ማያት ይረዱ ውስተ ቀላይ ታሕቲት። 
				ምዕራፍ ፯።
፩ ወበሠርቀ ወርኅ ዓሥር አስተርአዩ አርእስተ አድባር ወበሠርቁ ለወርኅ ቀዳሚ አስተርአየት ምድር ወነጽፉ ማያት እመልዕልተ ምድር። ፪ በሱባዔ ሐምስ በሳብዕ ዓመቱ ሎቱ ወአመ ዓሡር ወሰቡዕ ዕለት በካልእ ወርኅ የብሰት ምድር። ፫ ወአመ ዕሥራ ወሰቡዑ ሎቱ አርኀዋ ለታቦተ ወፈነወ እምውስቴታ አራዊተ ወአዕዋፈ ወዘይትሐወስ። ፬ ወአመ ሠርቁ ለወርኅ ሣልስ ወፅአ እምነ ታቦት ወሐነፀ ምሥዋዐ ውስተ ዝንቱ ደርብር ወአስተርአየ ዲበ ምድር። ፭ ወነሥአ ማሕስኣ ጠሊ ወስተሥረየ በደሙ በእንተ ኵሉ አበሳ ምድር እስመ ተደምሰሰ ኵሉ ዘሀሎ ውስቴታ ዘእንበለ እለ ሀለዉ ምስለ ኖኅ ውስተ ታቦት። ፮ ወአዕረገ ስብሐ ዲበ ምሥዋዕው እነሥአ ላሕመ ወበሐኰ ወበግዐ ወአጣሌ ወፄወ ወመንጤጠ ወእጓለ ርግብ ወአዕረገ ጽንሐሐ ውስተ ምሥዋዕ ወይሠውጥ ላዕሌሆን መሥዋዕተ ልዉሰ በቅብዕ ፯ ወነሥአ ደመ ወወይነ ወወደየ ላዕለ ኵሉ ስኂነ ወአዕረገ መዓዛ ሠናየ ወይሠምር በቅድመ እግዚአብሔር። ፰ ወአፄነወ እግዚአብሔር መአዛ ሠናየ ወተካየደ ምስሌሁ ኪዳነ ከመ ኢይኩን ማየ አይኅ ዘያማስን ምድረ ኵሎ መዋዕለ ምድር ዘርእ ወማእረር ኢይትነግ። ፱ ደደክ ወመርቄ፥ ሐጋይ ወክረምት መዓልት ወሌሊት ኢይወልጡ ሥርዓቶሙ ወኢያንትጉ ለዓለም። ፲ ወአንትሙኒ ለኀቁ ወተባዝኁ ውስተ ምድር ወብዙኁ ላዕሌሃ ወኩኑ ለበረክት ማእከለ ፍርሃትክሙ ወረዓድክሙ እሁብ ዴብ ኵሉ ዘውስተ ምድር ወዘውስተ ባሕር። ፲፩ ወናሁ ወሀብኩክሙ ኵሎ አራዊተ ወኵሎ እንስሳ ወኵሎ ዘይሠርር ወኵሎ ዘይትሐወስ ውስተ ምድር ወውስተ ማያት ዓሣተ ወኵሎ ሐምለ ሣዕር ለሲሲት ወሀብኩክሙ ኵሎ ዘትበልዑ። ፲፪ ወባሕቱ ሥጋ ዘምስለ መንፈሱ ምስለ ደም ኢትብልዑ እስመ ነፍሰ ኵሉ ዘሥጋ ደም ውእቱ ከመ ኢይትኃሠሥ ደመክሙ ውስተ ነፍሳቲክሙ እምውስተ እደ ኵሉ ሰብእ። ፲፫ ወእምእደ ኵሉ አኃሥሦ ለደመ ሰብእ ዘይክዑ በእደ ሰብእ ደሙ ይትከዓው ወስመ በመልክዑ ገብሮሙ እግዚአብሔር ለአዳም ወለብእሲቱ አንትሙሂ ለሀቁ ወብዙኁ ዲበ ምድር። ፲፬ ወመሐሉ ኖኅ ወደቂቁ ከመ ኢይብልዑ ኵሎ ደመ ዘበኵሉ ሥጋ ወተካየደ ኪዳነ ቅድመ እግዚአብሔር አምላክ ዘለዓለም በኵሉ ትውልደ ምድር በዝንቱ ወርኅ። ፲፭ በእንተ ዝንቱ ተናገረከ ትትካየድ ኪዳነ አንተኒ ምስለ ደቂቀ እስራኤል በዝ ወርኅ በዲበ ደብር ምስለ መሐላ ወትነዝኅ ደመ ላዕሌሆሙ በእንተ ኵሉ ነገረ ኪዳን ዘተካየደ እግዚአብሔር ምስሌሆሙ በኵሉ መዋዕል። ፲፮ ወጽሕፍት ይእቲ ዛቲ ስምዕ ላዕሌክሙ ከመ ትዕቀብዋ ኵሎ መዋዕለ ከመ ኢትብልዑ በኵሉ መዋዕል ኵሎ ደመ አራዊት ወአዕዋፍ ኵሎ መዋዕለ ምድር። ፲፯ ወሰብእ ዘበልዐ ደመ አርዌ ወዘእንስሳ ወዘአዕዋፍ በኵሉ መዋዕለ ምድር ይሠሮ ውእቱ ወዘርኡ እምድር። ፲፰ ወአንተ አዝዞሙ ለደቂቀ እስራኤል ኢይብልዑ ኵሎ ደመ ከመ የሃሉ ስሞሙ ወዘርኦሙኒ ቅድመ እግዚአብሔር አምላክነ ኵሎ መዋዕለ። ፲፱ ወአልቦ ለዝሕግ ዓቅመ መዋዕል እስመ ሕግ ዘለዓለም ውእቱ ይዕቀብዎ ለትውልድ ከመ ይኩኑ እንዘ ይትመሐለሉ በእንቲአክሙ በደም በቅድመ ምሥዋዕ በኵሉ ዕለት። ፳ ዕለት ነግህ ወሠርክ ያስተሠርዩ በእንቲአሆሙ ወትረ ቅድመ እግዚአብሔር ከመ ይዕቀብዋ ወኢይሠረዉ። ፳፩ ወወሀቦ ለኖኅ ወለደቂቁ ትእምርተ ኪዳኑ ከመ ኢይኩን ዳግመ አይኅ ዲበ ምድር ቀስቶ ወሀበ ውስተ ደመና ለትእምርተ ኪዳን ዘለዓለም። ፳፪ ከመ ኢይኩን እንከ ማየ አይኅ ዲበ ምድር ለአማስኖታ ኵሎ መዋዕለ ዲበ ምድር። ፳፫ በእንተዝ ተሠርዐ ወተጽሐፈ ውስተ ጽላተ ሰማይ ከመ ይኩኑ ገበርተ በዓል ዘሱባዔያት በዝ ወርኅ ምዕረ ለለዓመት ለሐዲስ ኪዳን በኵሉ ዓም ወዓመት። ፳፬ ወኮነት ኵላ ዛቲ በዓል እንዘ ትትገበር በሰማይ እምዕለት ፍጥረት እስከ መዋዕለ ኖኅ ዕሥራ ወሰብዓቱ ኢዮቤልው ወሱባዔ ዓመት ሐምስቱ። ፳፭ ወዓቀብዋ ኖኅ ወደቂቁ ሰብዓተ ኢዮቤልወ ወሱባዔ ዓመታት አሐተ እስከ አመ ሞቱ ለኖኅ። ፳፮ ወእምድኅረ ሞቱ ለኖኅ አማሰኑ ውሉዱ እስከ መዋዕለ አብርሃም ወይበልዑ ደመ ወአብርሃም ባሕቲቱ ዐቀበ ወይስሐቅ ወያዕቆብ ዐቀብዋ እስከ መዋዕሊከ፥ ወበመዋዕሊከ ረስዑ ውሉደ እስራኤል እስከ አመ ሐደስክዎሙ በኅበ ዝ ደብር። ፳፯ ወአንተሂ አዝዞሙ ለውሉደ እስራኤል ይዕቀብዋ ለዛቲ በዓል በኵሉ ትዝምዶሙ ለትእዛዝ ሎሙ ዕለተ አሐተ በዓመት በዝ ወርኅ ይግበሩ በዓለ ዛቲ እስመ በዓለ ሱባዔያት ይእቲ። ፳፰ ወበዓለ ቀዳሜ ፍሬ ይእቲ ክልኤ ዕጽፈት ይእቲ ወለክልኤ ዘመድ ዛቲ በዓል በከመ ጽሑፍ ወቅሩጽ በእንቲአሃ ግብራ። ፳፱ እስመ ጸሐፍኩ ውስተ መጽሐፈ ሕግ ዘቀዳሚ ውስተ ዘጸሐፍኩ ለከ ትግበራ በበጊዜሃ ዕለተ አሐተ ለዓመት። ፴ ወቍርባኖሂ ነገርኩከ ከመ ይኩኑ ዝኩራነ ወይግበርዋ ውሉደ እስራኤል ውስተ ትዝምዶሙ በዝ ወርኅ አሐተ ዕለተ ለለአሐዱ ዓመት። ፴፩ በሠርቀ ወርኅ ቀዳሚ፥ ወበሠርቀ ወርኅ ራብዕ ወበሠርቀ ወርኅ ሳብዕ፥ ወበሠርቀ ዓሥር ዕለታተ ተካር እማንቱ፥ ወዕለታተ ጊዜ እማንቱ፥ ውስተ አርባዕቱ መክፈልተ ዓመት ጽሑፋት እማንቱ ወሥሩዓት ለስምዐ ዓመት። ፴፪ ወኖኅ ሠርዖን ሎቶን ሎቱ ለበዓላት ለትውልድ ዘለዓለም፥ እስከ አመ ኮነ ሎቱ ቦቶን ተዝካረ። ፴፫ ወሠርቅ ወርኅ ቀዳሚ ተብህለ ሎቱ ይግበር ታቦተ፥ ወባቲ የብሰት ምድር ወአርኀወ ወርእየ ምድረ። ፴፬ ወበሠርቀ ወርኅ ራብዕ ተፈጽመ አፈ ማዕምቅቲሃ ለቀላይ ታሕቲት። ፴፭ ወበሠርቀ ወርኅ ሳብዕ ተርኅዉ ኵሎሙ አፈወ ማዕምቅት ዘምድር፥ ወአኅዙ ማያት ይረዱ ውስተ ቀላይ ታሕቲት። ፴፮ ወበሠርቀ ወርኅ ዓሥር አስተርአዩ አርእስተ አድባር ወተፈሥሐ ኖኅ ወበእንተዝ ሠርዖን ኪያሆን ሎቱ ለበዓላት ለተካዝር እስከ ለዓለም። ፴፯ ወከመዝ እማንቱ ሥሩዓት ወያዓርግዎን ውስተ ጻላተ ሰማይ። ፴፰ ዓሡሩ ወሠላስ ሰንበታት አሐቲ አሐቲ እምኔሆን እምዛቲ ውስተ ዛቲ ተዝካሮን እምቀዳሚት እስከ ካልእት ወእምካልእት እስከ ሣልስት ወእምሣልስት እስከ ራብዕት። ፴፱ ወይከውና ኵሎን መዋዕል ዘትእዛዛት ሐምሳ ወክልኤተ ሰንበታተ መዋዕል ወኵሉ ዓመት ፍጹም፥ ከመዝ ተቀርጸ ወተሠርዐ ውስተ ጽላተ ሰማይ ወአልቦ ተዓድዎ አሐደ ዓመተ ወዓመ ወዓመተ። ፵ ወአንተኒ አዝዞሙ ለደቂቀ እስራኤል ይዕቀቡ ዓመታተ በዝ ኁልቍ ሠለስተ ምእተ ወስሳ ወረቡዐ መዋዕለ ወይከውን ፍጹመ ዓመተ። ፵፩ ወአማሰኑ ጊዜሁ እመዋዕሊሁ ወእምበዓላቲሁ እስመ ኵሉ ይበጽሕ ቦሙ በከመ ስምዖሙ ወኢያትርፉ ዕለተ፥ ወኢያማስኑ በዓለ። ፵፪ ወለእመ ተዓደዉ ወኢገብርዎን በከመ ትእዛዙ ሎቱ፥ አሜሃ ኵሎሙ ያማስኑ ጊዜያቲሆሙ። ፵፫ ወዓመታትኒ ይትሐወሱ ዘውስተ ዝ ወጊዜያትኒ ያማስኑ ወዓመታትኒ ይትሐወሱ ወይትዓደዉ ሥርዓቶሙ ወኵሎሙ ውሉደ እስራኤል ይረስዑ ወኢይረክቡ ፍኖተ ዓመታት፣ ወይረስዑ ሠርቀ፥ ወጊዜ ወሰንበተ ወኵሎ ሥርዓተ ዘዓመታት ይጌግዩ። ፵፬ እስመ አነ አአምር እምይእዜ አነ አየድዓከ ወአኮ ዘእምልብየ እስመ ከመዝ መጽሐፍ ጽሑፍ ቅድሜየ። ፵፭ ወተሠርዐ ውስተ ጽላተ ሰማይ ኩፋሌሁ ለመዋዕል ከመ ኢይርስዑ በዓላተ ኪድን፥ ወኢይሑሩ በበዓላተ አሕዛብ ድኅረ ስሕተቶሙ ወድኅረ ኢያእምሮቶሙ። ፵፮ ወይከውኑ እለ ያስተሐይጹ ወርኅ በሑፃፄ ወርኅ፥ እስመ ታማስን ይእቲ ጊዜያት ወትቀድም እምዓመታት ለዓመት ዓሡረ ዕለተ። ፵፯ ወበእንተዝ ይመጽእ ዓእምታት ሎሙ እንዘ ያማስኑ ወይገብሩ ዕለተ ስምዕ ምንንተ ወዕለተ ርኩስተ በዓለ ወኵሎ ይዴምሩ ርኵስተ ለዕለት ቅድስት እስመ ይስሕቱ አዋርኀ ወሰንበታተ ወበዓላተ ወኢዮቤላተ። ፵፰ ወእንተዝ አነ እኤዝዘከ ወአሰምዕ ለከ ከመ ታስምዕ ሎሙ፥ እስመ እምድኅረ ሞትከ ያማስኑ ውሉድከ ከመ ኢይግበሩ ዓመተ ሠለስተ ምእተ ወስሳ ወረቡዐ ባሕቲቶን። ፵፱ ወእንተዝ ይስሐቱ ሠርቀ፥ ወሰንበተ ወጊዜ ወበዓላተ፥ ወይበልዑ ኵሎ ደመ ምስለ ኵሉ ዘሥጋ። 
				ምዕራፍ ፰።
፩ ወበሱባዔ ሳብዕ በቀዳሚ ዓመቱ ሎቱ በዝ ኢዮቤል ተከለ ወይነ ኖኅ ኅበ ደብር እንተ ዲቤሁ አዕረፈት ታቦት ዘስሙ ሉባር እምአድባረ ዓራራት። ፪ ወገብረ ፍፊ በራብዕ ዓመት ወዓቀበ ፍሬሁ ወቀሰመ በውእቱ ዓመት በወርኅ ሳብዕ። ፫ ወገብረ እምውስቴቱ ወይነ ወወደዮ ውስተ ንዋይ ወዓቀቦ እስከ ዓመት ሐምስ እስከ ዕለት ቀዳሚት ዘሠርቀ ወርኅ ቀዳሚት ወገብረ ዛተ ዕለተ በዓለ በፍሥሓ። ፬ ወገብረ ጽንሐሐ ለእግዚአብሔር ማዕዋ እምአልሕምት አሐደ ወበሐኰ አሐደ ወአባግዐ ዘዘዓመት ሰብዓተ፥ ወማሕስአ ጠሊ አሐተ ከመ ያስተሥሪ ቦቱ ለርእሱ። ፭ ወበእንተ ውሉዱ ግብረ ማሕስአ ቅድመ ወአንበረ እምነ ደሙ ዲበ ሥጋ ዘምሥዋዕ ዘገብረ ወኵሎ ስብሐ አዕረገ ውስተ ምሥዋዕ ዘኀበ ገብረ ጽንሓሐ። ፮ ወላሕመ ወበሐኰ ወአባግዐ አዕረገ ኵሎ ሥጋሆሙ ዲበ ምሥዋዕ ወአንበረ ኵሎ መሥዋዕቶሙ ልውሰ በቅብዕ ላዕሌሆሙ። ፯ ወእምዝ ነዝኀ ወይነ ውስተ እሳት ዘዲበ ምሥዋዕ፥ ወአቅደመ ወአንበረ ስኂነ ዲበ ምሥዋዕ ወአዕረገ መዓዛ ሠናይ ዘይሠምር ወዓርገ ቅድመ እግዚአብሔር አምላኩ ወተፈሥሐ ወሰትየ እምዘ ወይን ውእቱ ወውሉዱ በፍሥሓ። ፰ ወኮነ ምሴተ ወቦአ ውስተ ሰቀላሁ ወሰከበ ስኩረ ወኖመ ወተከሥተ በውስተ ሰቀላሁ እንዘ ይነውም። ፱ ወርእዮ ካም ለኖኅ አቡሁ ዕራቆ ወወፅአ ወነገረ ለክኤቱ አኃዊሁ በአፍኣ። ፲ ወነሥአ ሤም ልብሶ ወተንሥአ ውእቱ ወያፌት፥ ወአንበሩ ልብሰ እምዲበ መታክፍቲሆሙ ወገጾሙ አግብኡ ድኅሪተ፥ ወከደኑ ኅፍረተ አቡሆሙ። ፲፩ ወነቂሖ ኖኅ እምንዋሙ አእመረ ኵሎ ዘገብረ ላዕሌሁ ወልዱ ዘይንእስ ወፈገሞ ለወልዱ ወይቤሎ ርጉም ከነዓን ቅኑየ ገብረ ይኩን ለአኀዊሁ። ፲፪ ወባረኮ ለሤም ወይቤ ይትባረክ እግዚአብሔር አምላኩ ለሤም፥ ወያስፍሕ እግዚአብሔር ውስተ ማኅደረ ሤም ወይኩን ከነዓን ገብሮ። ፲፫ ወአእመረ ካም ከመ ረገሞ አቡሁ ለወልዱ ዘይንእስ ወሕሡም ሎቱ እስመ ረገሞ ለወልዱ ወተፈልጠ እምአቡሁ ውእቱ ወውሉዱ ምስሌሁ ኩስ ወሜስጥሮም ወፉድ ወከነዓን። ፲፬ ወሐነፀ ውእቱሂ ሀገረ ወፀውዐ ስሞ በስመ ብእሲቱ አኤልታማክ። ፲፭ ወርእየ ያፌት ወቀንአ በእኁሁ ወሐነፀ ሎቱ ውእቱሂ ሀገረ ወፀውዓ በስመ ብእሲቱ አዳታኔሴስ። ፲፮ ወሤምሰ ነበረ ምስለ አቡሁ ኖኅ ወሐነጸ ሀገረ በእደ አቡሁ ኀበ ደብር ወፀውዐ ስማ ውእቱሂ በስመ ብእሲቱ ሴዴቃቴልባብ። ፲፯ ናሁ አህጉር እላንቱ ሠላስ ቅሩበ ሉባር ደብረ ሴዴቃቴልባብ፥ ቅድመ ገጸ ደብር በጽባሒሁ፥ ወኤልታማኡክ ገጸ ሰሜኑ አዳታኔሴስ መንገለ ባሕር። ፲፰ ወእሉ ውሉደ ሤም፥ ኤላም ወአቡር ወአርፋክስድ ዝንቱ ትውልድ እምድኅረ ክልኤቱ ዓም ዘአይኅ፥ አራም ወልደ ውሉደ ኢያፌትሃ፥ ወኢያፌት ወለደ ጎሜርሃ፥ ወማጎግሃ፥ ወኢዩአያ ቶቤልሃ፥ው እሞስካሃ፥ ወቲራስሃ እሉ ውሉደ ኖኅ። ፲፱ ወበዕሥራ ወሰማኒት ኢዮቤላ ውስተ አኀዘ ኖኅ የአዘዝ ለውሉደ ውሉዱ ሥርዓተ ወትእዛዛተ ኵሎ ዘየአምር ወፍትሐ። ፳ ወአስምዐ ላዕለ ውሉዱ ከመ ይግበሩ ጽድቀ፥ ወከመ ይክድኑ ኃፍረተ ሥጋሆሙ፣ ወከመ ይባርክዎ ለዘፈለጠሮሙ ወያክብሩ አበ ወእመ ወያፍቅሩ አሐደ አሐደ ቢጾሙ ወይዕቀቡ ነፍሶሙ እምኵሉ ዝሙት ወርኵስ ወእምኵሉ ዓመፃ። ፳፩ እስመ በእንተ ዝንቱ ሠለስቱ ኮነ አይኅ ላዕለ ምድር እስመ በእንተ ዝሙት ዘዘመዉ ትጉሃን እምትእዛዘ ኵነኔሆሙ በድኅረ አዋልደ ሰብእ። ፳፪ ወነሥኡ ሎሙ አንስትያ እምኵሎን እለ ኃረዩ ወገብሩ መቅድመ ርኵሰ ወወለዱ ውሉደ ናፊዲመ ወኵሎሙ ኢይትማሰሉ ወይበልዕ አሐዱ አሐዱ ካልኦ። ፳፫ ወቀተሎ ያርብሕ ለናፊል ወናፊል ቀተሎ ለኤልዮ ወኤልዮ ለእጓለ እመሕያው ወሰብእሂ ቢጾ ወኵሉ ተሠልጠ ይግበር ዓመፃ ወከመ ይክዓው ደመ ንጹሐ ወመልአት ምድር ዓመፃ ፳፬ ወእምድኅረ እሉ ኵሎሙ አራዊት ወአዕዋፍ ወዘይትሐወስ ወዘያንሶሱ ዴበ ምድር። ፳፭ ወተክዕወ ደም ብዙኅ ላዕለ ምድር ወኵሉ ሕሊአንሁ ወፈቃዱ ለሰብእ ይሔሊ ከንቶ ወእኩየ በኵሉ መዋዕል። ፳፮ ወደምሰሰ ኵሎ እግዚአብሔር እምገጸ ኵሉምድር በእንተ እከየ ምግባሮሙ ወበእንተ ደም ዘከዓዉ ዲበ ምድር፥ ደምሰሰ ኵሎ ወተረፍነ አነ ወአንትሙ ደቂቅየ ወኵሉ ዘቦአ ምስሌነ ውስተ ታቦት። ፳፯ ወናሁ አነ እሬኢ ቀዳሜ ምግባሪክሙ ከመ ዘኢኮንክሙ አንትሙ ዘተሐውሩ በጽድቅ እስመ በፍኖተ ሙስና ወጠንክሙ ትሑሩ ወትትፋለጡ አሐዱ አሐዱ እምነ ቢጹ ወትትቃንኡ ዝንቱ ምስለ ዝንቱ። ፳፰ ወከመ ኢተሀልዉ ኅቡረ ኦ ውሉድየ አሐዱ ምስለ እኁሁ እስመ እሬኢ አነ ወናሁ አጋንንት አስሕቶ ወጠኑ ላዕሌክሙ ወላዕለ ውሉድክሙ። ፳፱ ወይእዜኒ እፈርህ አነ በእንቲአክሙ ከመ እምድኅረ ሞትኩ አነ ትክዕዉ ደመ ሰብእ ውስተ ምድር ወትደመሰኡ አንትሙሂ እምገጸ ምድር። ፴ እስመ ኵሉ ዘይክዑ ደመ ሰብእ ወኵሉ ዘይብልዕ ድመ ዘኵሉ ዘሥጋ ይደመሰሱ ኵሎሙ እምድር ወኢይተርፍ ኵሉ ሰብእ ዘይበልዕ ደመ፥ ወዘይክዑ ዲበ ምድር። ፴፩ ወኢይተርፍ ሎቱ ዘርእ ወደሃህፊት በታሕተ ሰማይ ሕያወ፥ እስመ ውስተ ሲኦል የሐውሩ ወውስተ መካነ ደይን ይወርዱ ወውስተ ማዕምቀ ጽልመት ይትአተቱ ማዕምቀ ጽልመት ይትአተቱ ኵሎሙ በሞት ጸዋግ። ፴፪ ኵሉ ኢያስተርኢ እምኵሉ ደም ላዕሌክሙ ዘውእቱ በኵሉ መዋዕል ዘጠባሕክሙ ኵሎ አርዌ ወእንስሳ ወዘይሠርር ዲበ ምድር። ፴፫ ወግበሩ ምጽዋተ ላዕለ ነፍስክሙ በደፊኖቱ ዘትከዓው ዲበ ገጸ ምድር፥ ወኢትኩኑ ዘይበልዕ ምስለ ደም ወአጽንዑ ከመ ኢትብልዑ ደመ በቅድሜክሙ ድፍኑ ደመ። ፴፬ እስመ ከመዝ ተአዘዝኩ አሰምዕ ለክሙ ወለውሉድክሙሂ ምስለ ኵሉ ዘሥጋ፥ ወኢትብልዕዋ ለነፍስ ምስለ ሥጋ፥ ከመ ኢይኩኑ ዘይትኀሠሡ ደመክሙ ዘነፍስክሙ እምእደ ኵሉ ዘሥጋ ዘይክዕዉ ዲበ ምድር። ፴፭ እስመ ምድር ኢትነጽሕ እምነ ደም ዘተክዕወ ላዕሌሃ፥ እስመ በደመ ዘከዓዎ ትነጽሕ ምድር በኵሉ ትዝምድ። ፴፮ ወይእዜኒ ውሉድየ ስምዑኒ፥ ግበሩ ፍትሐ ወጽድቀ ከመ ትተከሉ በጽድቅ ውስተ ገጸ ኵሉ ምድር ወይትለዓል ክብሮሙ በቅድመ አምላኪየ ዘአድኅነኒ እምነ ማየ አይኅ። ፴፯ ወናሁ አንትሙ ተሐውሩ ወተሐንፁ ለክሙ አህጉረ ወትተክሉ ውስቴቶን ኵሉ ተክለ ዘዲበ ምድር፥ ወኵሉኬ ዕፅ ዘያፈሪ ሠለስተ ዓመተ ይከውን ፍሬሁ ዘኢይትቀሰም እምኵሉ ለበሊዖቱ። ፴፰ ወበዓት ራብዕ ይትቄደስ ፍሬሁ ወያዓርጉ ቀዳሜ ፍሬሁ ዘይሠጠው ቅድመ እግዚአብሔር ልዑል ዘፈጠረ ሰማየ ወምድረ። ፴፱ ወኵሎ ያዕርጉ በጥሉል ቀዳሚ ወይን ወቅብዕ ወቀዳሜ ፍሬ ውስተ ምሥዋዐ እግዚአብሔር ዘይትዌከፍ ወዘተርፈ ይብልዑ ላእካነ ቤተ እግዚአብሔር በቅድመ ምሥዋዕ ዘይትዌከፍ። ፵ ወበዓመት ሐምስ ግበሩ ኅድገተ ከመ ትኅድግዎ አንትሙ በጽድቅ ወበርትዕ ወትጸድቁ ወይረትዕ ኵሉ ተክልክሙ። ፵፩ እስመ ከመዝ አዘዞ ሄኖክ አቡሁ ለአቡክሙ ማቱሳላ ወልዱ ወማቱሳላ ለላሜክ ወልዱ ወላሜክ አዘዘኒ ኵሎ ዘአዘዝዎ አበዊሁ። ፵፪ ወአነሂ እኤዝዘክሙ ውሉድየ በከመ አዘዞ ሄኖኅ ለወልዱ በቀዳሚ ኢዮቤላውስት እንዘ ሕያው ውእቱ ውስተ ትውልዱ ሳብዕ፥ አዘዘ ወአስምዐ ለውሉዱ ወለውሉደ ውሉዱ እስከ አመ ዕለተ ሞቱ ለማቱሳላ። ፵፫ ወበዕሥራ ወተሱዑ ኢዮቤልው በሱባዔ ቀዳሚ፥ በቀዳሚሁ ነሥኣ ሎቱ አርፋክስድ ብእሲተ ወስማ ራሱ እያ ወለተ ሱሳን ወለተ ኤላም ሎቱ ብእሲተ ወወለደት ሎቱ ወልደ በዓመት ሣልስ በሱባዔ ዝንቱ፥ ወፅጸውዐ ስሞ ቃይንም። ፵፬ ወልህቀ ውልደ ወመሀሮ አቡሁ መጽሐፈ ወሖረ ይኅሥሥ መካነ ኅበ ይእኅዝ ሎቱ ሀገረ ወረከበ መጽሐፈ ዘቀረጹ ቀደምት ውስተ ኰኵሕ። ፵፭ ወአንበበ ዘውስቴታ ወአዕለወ ወረከእብ እምውስቴታ ከመ ሀሎ ውስቴታ ትምህርት ዘትጉሃን በዘይሬእዩ ሰገለ ፀሀይ ወወርኅ ወከዋክብት ወውስተ ኵሉ ተአምረ ሰማይ። ፵፮ ወጸሐፉ ወኢነገረ በእንቲአሃ እስመ ይፈርሆ ለኖኅ ነጊረ በእንቲአሃ ከመ ኢይትመዓዕ በእንቲአሃ። ፵፯ ወአመ ሠላሳ ኢዮቤልው በሱባዔ ካልእ በቀዳሚ ዓመቱ ነሥአ ሎቱ ብእሲተ ወስማ ሜልካ ወለተ ዐፀዳይ ወልደ ያፌት። ፵፰ ወበዓመት ራብዑ ሎቱ ወልደ ወልደ ወፀውዐ ስሞ ሳላ እስመ ይቤ ተፈንዎ ተፈነውኩ። ፵፱ ወልህቀ ሳላ ወነሥአ ሎቱ ብእሲተ ወስማ ሙአክ ወለተ ኬሴድ እኅወ አቡሁ ሎቱ ብእሲተ። ፶ ወበሠላሳ ወአሐዱ ኢዮቤልዩ በሱባዔ ሐምስ በቀዳሚ ዓመት ወለደት ሎቱ ወልደ በኃምስ ዓመቱ ሎቱ ወፀውዐ ስሞ ኤቦር፥ ወነሥአ ሎቱ ብእሲተ ወስማ አዙራድ ወለተ አብሮድ። ፶፩ ወበሠላስ ወክልኤቱ ኢዮቤልዩ በሱባዔ ሳብዕ በሣልስ ዓመቱ ወበሳድስ ዓመት ወለደት ሎቱ ወልደ ወፀውዐ ስሞ ፋሌቅ እስመ በመዋዕል ተእተወልደ አኀዙ ደቂቀ ኖኅ ይትካፈሉ ሎሙ ምድረ። ፶፪ ወበእንተ ዝ ፀውዐ ስሞ ፋሌክ፥ ወተካፈሉ በእኩይ በበይናቲሆሙ ወነገርዎ ለኖኅ።
				ምዕራፍ ፱።
፩ ወኮነ በቀዳሚሁ ለሠላሳ ወሰለስቱ ኢዮቤልው ወከፈልዋ ለምድር ሠለስቱ መክፈልተ ለሤም ወለካም ወለያፌት በርስቱ በቀዳሚ ዓመቱ፥ ዘአሐዱ ሱባዔ እንዘ ይነብር አሐዱ እምኔነ እለ ተፈኖነ ኅቤሆሙ። ፪ ወፀውዐ ደቂቆ ወቀርቡ ኅቤሁ እሙንቱ ወውሉዶሙ ወከፈለ ምድረ በዑፃዌ ዘይእኅዙ ሠለስቲሆሙ ውሉዱ። ፫ ወሰፍሑ እደዊሆሙ ወነሥኡ መጽሐፈ እምኅፅነ ኖኅ አቡሆሙ ወወጽአ በመጽሐፍ ዕፃሁ ለሤም ማእከለ ምድር ዘይእኅዝ ለርስቱ ወለውሉዱ ወለትውልድ ዘለዓለም እማከለ ደብረ ራፋ እሙፃአ ማይ እምፈለገ ጦና። ፬ ወየሐውር መክፈልቱ መንገለ ዓረብ እንተ ማእከሉ ለዝ ፈለግ ወየሐውር እስከ ሶበ ይቀርብ ኅበ ማየ ቀላያት እምኅበ ይወፅእ ዝንቱ ፈለግ እምኔሃ ወይክዑ ማያቲሁ ውስተ ባሕረ ሚአት ወየሐውር ዝንቱ ፈለግ እስከ ባሕር ዓቢይ። ፭ ወኵሉ ዘመንገለ ደቡብ ለያፌት፥ ወኵሉ ዘመንገለ ገጸ ሰሜን ለሤም ወየሐውር እስከ ሶበ ይቀርብ ኮራሶ ዘውእቱ ውስተ ሕፅነ ልሳን እንተ ትኔጽር መንገለ ስሜን። ፮ ወየሐውር መክፈልቱ እንተ መንገለ ባሕር ዓባይ ወየሐውር ርቱዐ እስከ ይቀርብ መንገለ ዓረቢሃ ለልሳን እንተ ትኔጽር መንገለ ሰሜን፥ እስመ ዛቲ ባሕር ስማ ልሳነ ብሔረ ግብጽ። ፯ ወትትገመስ እምህየ መንገለ ሰሜን መንገለ አፉሃ ለባሕር ዓባይ፥ ውስተ ከናፍረ ማያት ወተሐውር መንገለ ዓረበ ዓፈራ። ፰ ወተሐውር እስከ ትቀርብ ኅበ ማየ ግዮን ፈለግ፥ ወመንገለ ሰሜኑ ለማየ ግዮን መንገለ ድንጋጉ ለዝ ፈለግ። ፱ ወተሐውር መንገለ ጽባሕ እስከ ሶበ ትቀርብ ኅበ ገነት ኤዶም መንገለ ጽባሕ እስከ ሶበ ትቀርብ ኅበ ገነተ ኤዶም መንገለ ሰሜኑ ለሰሜን ወእምጽባሒሃ ለኵላ ምድረ ኤዶም ወለኵላ ጽባሒሃ። ፲ ወይትመየጥ ውስተ ጽባሕ፥ ወይመጽእ እስከ ይቀርብ መንገለ ጽባሒሁ ለደብር ዘስሙ ራፋ ወይወርድ መንገለ ጽንፉ ለሙፃአ ጢና ፈለግ። ፲፩ ዛቲ መክፈልት ወፅአት በዕፃሁ ለሴም ወለውሉዱ ለእኂዞታ ለዓለም ወለትውልዱ እስከ ለዓለም። ፲፪ ወተፈሥሐ ኖኅ እስመ ወፅአ ዝንቱ መክፈልቱ ለሤም ወለውሉዱ ወተዘከረ ኵሎ ዘነበበ በአፉሁ በትንቢቱ። ፲፪ እስመ ዲበ ይትባረክ እግዚአብሔር ውስተ ማኅደረ ሤም፥ ወአእመረ ከመ ገነተ ኤዶም ቅድስተ ቅዱሳን ወማኅደሩ ለእግዚአብሔር ውእቱ። ፲፬ ወደብረ ሲና ማእከለ ገዳም፥ ወደብረ ጽዮን ማእከለ ኅንብርታ ለምድር፥ ወሠለስቲሆሙ ዝንቱ መንጸረ ዝንቱ ለቅድሳት ተፈጥሩ። ፲፭ ወባረኮ ለአምላከ አማልክት ዘወደየ ውስተ አፉሁ ንባባ እግዚአብሔር እስከ ለዓለም ፲፮ ወአእመረ ከመ መክፈልተ በረከት ወቡራኬ በስሐ ለሤም ወለውሉዱ ለትውልድ ዘለዓለም። ፲፯ ኵላ ምድረ ኤዶም ወኵላ ምድረ ባሕረ ኤርትራ ወኵላ ምድረ ጽባሕ ወህንደኬ ወበኤርትራ ወአድባሪሁ ወኵላ ምድረ ባሳን ወኵላ ምድረ ሊባኖስ ሳኔር ዋማና፥ ወደብረ አሱር ዘደቡብ። ፲፰ ወኵላ ምድረ ኤላም ወአሱር ወባቢል ወሱሳን ወማዕዳይ ወኵሉ ምድረ ዓራራት ወኵላ ማዕዶተ ባሕር ዘማዕዶተ ደብረ አሱር ዘመንገለ ደቡብ ምድር ቡርክት ወስፍሕት ወኵሉ ዘውስቴታ ጥቀ ሠናይት። ፲፱ ወለካም ወፅአ መክፈልት ዘዳግም መንገለ ማዕዶተ ግዮን መንገለ ሰሜን በየማነ ገነት ወየሐውር መንገለ ሰሜን ወየሐውር ኵሎ አድባረ እሳት ወየሐውር መንገለ ዓረብ መንገለ ባሕረ አጤል። ፳ ወየሐውር ዓረበ እስከ ይቀርብ ኅበ ባሕረ ማእከክ እንተ ይእቲ ዘኵሉ ይወርድ ውስቴታ ዘይትኃጐል ወይመጽእ ውስተ ደቡብ ውስተ ጽንፈ ጋዲት። ፳፩ ወይመጽእ ውስተ ከንፈረ ማየ ባሕር ውስተ ባሕር ዓቢይ እስከ ሶበ ይቀርብ ፈለገ ግዮን ወየሐውር ግዮን ፈለግ እስከ ሶበ ይቀርብ በይምነ ገነተ ኤዶም። ፳፪ ወዛቲ ምድር እንተ ወፅአት ለካም በመክፈልት ዘይእኅዝ ለዓለም ሎቱ ወለውሉዱ ለትዝምዶሙ እስከ ለዓለም። ፳፫ ወለያፌት ወጽአ መክፈልት ሣልስ ማዕዶተ ጢና ፈለግ መንገለ ደቡባቲሁ ለሙፃእ ማያቲሆሙ ወየሐውር መንገለ ጽባሐ ደቡብ ኵሉ ደወለ ጎግ ወኵሉ ዘጽባሓቲሆሙ። ፳፬ ወየሐውር መንገለ ደቡብ ለደቡብ ወየሐውር መንገለ አድባረ ቄልጥ መንገለ ደቡብ ወመንገለ ባሕረ ማኡቅ ወይመጽእ መንገለ ጽባሑ ለጋዲር፥ እስከ መንገለ ውእደ ማየ ሙፃእ ባሕር። ፳፭ ወየሐውር እስከ ሶበ ይቀርብ መንገለ ዓረበ ፋራ፥ ወይገብእ መንገለ አፌራግ ወየሐውር መንገለ ጽባሕ መንገለ ማየ ባሕረ ሚአት ወየሐውር መንገለ ውእደ ጢና ፈለግ መንገለ ጽባሐ ደቡብ እስከ ሶበ ይቀርብ እስከ ጽንፈ ማያቲሁ መንገለ ደብረ ራፋ ወየዓውዳ ለደቡብ። ፳፮ ዛቲ ምድር እንተ ወፅአት ለያፌት ወለውሉዱ በመክፈልተ ርስቱ ዘይእኅዝ ለዓለም ሎቱ ወለውሉዱ ለትዝምዶሙ እስከ ለዓለም ደስያት ዓበይት ሐምስቱ ወምድር ዓባይ በደቡብ ወባሕቱ ቈራር ይእቲ። ፳፯ ወምድረ ካም መርቄ ይእቲ፥ ወምድረ ሴምሰ ኢመርቄ ወኢደደክ እስመ ቱስሕት ይእቲ በቍር ወበሞቅ። ፳፰ ወከፈለ ካም ማእከለ ውሉዱ፥ ወወፅአ መክፈልት ቀዳሚ ለኩስ መንገለ ጽባሕ ወዓረቢሁ ለሜጽሬም ወዓረቢሁ ሎቱ ለፉድ ወዓረቢሁ ሎቱ ለከነዓን ወመንገለ ዓረበ ባሕር። ፳፱ ወሤምኒ ከፈለ ውእቱሂ ማእከለ ውሉዱ ወወፅአ መክፈልት ቀዳሚ ለኤላም ወለውሉዱ መንገለ ጽባሑ ለጤግሮስ ፈለግ፥ እስከ ሶበ ይቀርብ መንገለ ጽባሒሃ ለኵላ ምድረ ህንደኬ ወኤርትራ በእዴሁ። ፴ ወማያተ ዴዴን ወኵሉ አድባር ዘምድረ ኡላ ወኵሉ ምድረ ሱሳን ወኵሉ ዘበውእደ ፈርኖክ እስከ ባሕረ ኤርትራ ወእስከ ጢና ፈለግ። ፴፩ ወለአሶርሂ ወፅአ መክፈልት ካልእ ኵላ ምድረ አሱር ወነነዌ ወሰናኦር ወሳድ፥ እስከ ቅሩበ ህንደኬ ወየዓርግ ወድፋ ፈለግ። ፴፪ ወለአርፋክስድ ወፅአ መክፈለት ሣልስ ኵላ ምድር ዘደወለ ከላዴዎን መንገለ ጽባሑ ለኤውፍራጢስ ዘቅሩብ ለባሕረ ኤርትራ ወኵሎ ማያተ ገዳም እስከ ቅሩብ ውስተ ልሳነ ባሕር እንተ ትኔጽር መንገለ ግብጽ ኵላ ምድረ ሊባኖስ ወሳኔር ወአማና እስከ ቅሩበ ኤውፍራጢስ። ፴፫ ወለአራም ወፅአ መክፈልት ራብዕ ኵላ ምድረ መሰጴጦምያ ማእከለ ጤግሮስ ወኤውፍራጢስ መንገለ ደቡበ ከለዳውያን እስከ ቅሩበ ደብረ አሱር ወምድረ ዓራራት። ፴፬ ወለሉድ ወፅአ መክፈልት ሐምስ ደብረ አሱር ወኵሉ ዘዚአሁ እስከ ይቀርብ ባሕረ ዓቢይ፥ ወይቀርብ መንገለ ጽባሐ አሶር እኁሁ። ፴፭ ወያፌት ውእቱሂ ከፈለ ምድረ ርስት ማእከለ ውሉዱ ወወፅአ መክፈልት ቀዳሚ ለሴሜር መንገለ ጽባሕ እምገጸ ደቡብ እስከ ጢና ፈለግ። ፴፮ ወበደቡብ ለማጎግ ወፅአ ኵሉ ውሣጥያቲሁ ለደቡብ እስከ ይቀርብ መንገለ ባሕረ ሚአት። ፴፯ ወለማዳይ ወፅአ መክፈልት ከመ የአኀዘ እምዓረብ ለክልኤሆሙ አኅዊሁ እስከ ደሰያት ወእስከ ጽነፊሆን ለደሰያት። ፴፰ ወለኢዮእያን ወፅአ መክፈልት ራብዕ ኵሉ ደሴት ወደሰያት ዘመንገለ እደ ሉድ። ፴፱ ወለቶቤልሂ ወፅአ መክፈልት ሐምስ ማእከለ ልሳን እንተ ትቀርብ መንገለ እደ መክፈልተ ሉድ እስከ ልሳን ካልእት ወማዕዶታ ለልሳን ካልእት ውስተ ልሳን ሣልስት። ፵ ወለሞሳክ ወፅአ መክፈልት ሳድስ ወኵሉ ማዕዶተ ልሳን ዘሣልስት እስከ ይቀርብ ጽባሒሁ ለጋዲር። ፵፩ ወለቲራስ ወፅአ መክፈልት ሳብዕ አርባዕ ደሰያት ዓበይት በማእከለ ባሕር እለ ይቀርባ ለመክፈልተ ካም። ፵፪ ወደሰያት ዘከማቱሪ ለውሉደ አርፋክስድ ወፅአ በዑፃዌ ርስቱ ሎቱ። ፵፫ ወከመዝ ከፈሉ ውሉደ ኖኅ ለደቂቆሙ በቅድመ ኖኅ አቡሆሙ፥ ወአምሐለ በመርገም ረጊሞ ለኵሉ በበአሐዱ አሐዱ ዘፈቀደ የአኀዝ መክፈልተ ዘኢወፅአ በዑፃዌሁ። ፵፬ ወይቤሉ ኵሎሙ ለይኩን ወለይኩን ሎሙ ወለውሉዶሙ እስከ ለዓለም በትዝምዶሙ እስከ አመ ዕለተ ደይን በዘይኴንኖሙ እግዚአብሔር አምላክ በሰይፍ ወበእሳት በእንተ ኵሉ እኩይ ዘርኩስ ጌጋዮሙ እመልእዋ ለምድር አበሳ ወርኵሰ፥ ወዝሙተ ወኃጢአተ።
				ምዕራፍ ፲።
፩ ወበሱባዔ ሣልስ ዘዝንቱ ኢዮቤልዩ አኀዙ አጋንንት ርኩሳን ያስሕትዎሙ ለደቂቀ ውሉደ ኖኅ ወያዕብድዎ ወያኅጕልዎሙ። ፪ ወመጽኡ ውሉደ ኖኅ ኅበ ኖኅ አቡሆሙ ወነገርዎ በእንተ አጋንንት እለ ያስሕቱ ወይጼልሉ ወይቀትሉ ውሉደ ውሉዱ። ፫ ወጸለየ ኖኅ ቅድመ እግዚአብሐኢር አምላኩ ወይቤ፥ አምላከ መናፍስት ዘውስተ ኵሉ ዘሥጋ ዘገበርከ ምሕረተከ ወአድኃንከኒ ወውሉድየሂ እምነ ማያተ አይኅ ወኢገበርከኒ ከመ እኅልቅ፥ በከመ ገበርኮ ለወልደ ኀጕል እስመ ዓቢይ ሣህልከ ላዕሌየ ወዓብየት ምሕረትከ ላዕለ ነፍስየ ይትለዓል ሣህልከ ላዕለ ውሉድየ። ፬ ወኢይመብሉ መናፍስት እኩያን ላዕሌሆሙ ከመ ኢያማስንዎሙ እምነ ምድር፥ ወአንተኒ ባርከኒ ኪያየ ወውሉድየ ንልኀቅ ወንብዛኅ ወንምልኣ ለምድር። ፭ ወአንተ ተአምር ዘከመ ገብሩ ትጉሃኒከ አበዊሆሙ ለእሉ መናፍስት እለ ሀለዉ በሕይወት ዕፅዎሙ ለአኀዞሙ ውስተ መካነ ደይን ወኢያማስኑ ውሉደ ገብርከ አምላኪየ እስመ ፀዋጋን እሙንቱ ወለአማስኖ ተፈጥሩ። ፮ ወኢይመብሉ በመንፈሰ ሕያዋን እስመ አንተ ባሕቲትከ ተአምር ኵነኔሆሙ ወኢይትበውሑ ላዕለ ውሉደ ጻድቃን እምይእዜ ወእስከ ለዓለም። ፯ ወይቤሌነ አምላክነ ከመ ንእስር ኵሎ፥ ወመጽአ መልአከ መናፍስት መስቴማ ወይቤ እግዚኦ ፈጣሪ አትርፍ እምኔሆሙ ቅድሜየ ወስይምዑ ቃልየ ወይግበሩ ኵሎ ዘእቤሎሙ። ፰ እስመ ለእመ ኢተርፉ ሊተ እምውስቴቶሙ ኢይክል ገቢረ ሥልጣነ ፈቃድየ ውስተ ውሉደ ሰብእ፥ እስመ እሙንቱ ውእቶሙ ለአማስኖ ወለአስሕቶ ቅድመ ኵነኔየ። ፱ እስመ ዓቢይ እከዮሙ ለውሉደ ሰብእ ወይቤ ይትርፉ ቅድሜሁ ዐሥራቲሆሙ ወተስዓተ መክፈልተ ያውርዱ ውስተ መካነ ደይን። ፲ ወለአሐዱ እምኔነ ይቤ ከመ ንምሀሮ ለኖኅ ኵሎ ፈውሶሙ እስመ የአምር ከመ አኮ በርትዕ ዘየሐውሩ ወአኮ በጽድቅ ዘይትበአሱ። ፲፩ ወገበርነ በከመ ቃሉ ኵሎ እኩያነ እለ ይጼወጉ አሰርነ ውስተ መካነ ደይን ወአሥራቶሙ አትረፍነ ከመ ይኰንኑ ቅድመ ሰይጣን ዲበ ምድር ወፈውሰ ደዌሆሙ ኵሎ ነገርናሁ ለኖኅ ስለ አስሕቶቶሙ ከመ ይፈውስ ወዕፀወ ምድር። ፲፪ ወጸሐፈ ኖኅ ኵሎ ዘከመ መሀርናሁ በመጽሐፍ በኵሉ ትዝምደ ፈውስ ወተዐፅዉ መናፍስት እኩያን እምድኅሬሆሙ ለደቂቀ ኖኅ ወወሀበ ኵሎ መጻሕፍተ ዘጸሐፈ ለሤም ወልዱ ዘይልህቅ፥ እስመ ኪያሁ ያፈቅር ፈድፋደ እምኵሉ ውሉዱ። ፲፫ ወኖመ ኖኅ ምስለ አበዊሁ ወተቀብረ ውስተ ሉባር ደብር በምድረ ዓራራት ወተስዓተ ምእተ ወሐምሳ ዓመተ ፈጸመ በሕይወቱ። ፲፬ ወዐሠርቱ ወተስዓቱ ኢዮቤልዩ ወክልኤ ሱባዔ ወሐምስቱ ዓመቱ ዘአፈድፈደ ሐይወ ዲበ ምድር እምውሉደ ሰብእ በእንተ ጽድቁ ዘባቲ ፍጹም በጽድቁ ዘእንበለ ሄኖክ፥ እስመ ግብሩ ለሄኖክ ፍጥረት ውእቱ ለስምዕ ለትዝምደ ዓለም ከመ ይንግር ኵሎ ግብረ ለትውልደ ትውልድ ለዕለተ ደይን። ፲፭ ወበሠላሳ ወሠለስቱ ኢዮቤልዩ በዓመት አሐዱ ዘሱባዔ ካልእ ነሥኣ ሎቱ ፋሌክ ብእሲተ እንተ ስማ ሎምና ወለተ ናእናኦር ወወልደት ሎቱ ወልደ በዓመት ራብዕ ዘሱባዔ ዝንቱ። ፲፮ ወጸውዐ ስሞ ራግው፥ እስመ ይቤ ናሁ ውሉደ ሰብእ ኮኑ እኩያን በምክረ ጹግ ከመ ይሕንፁ ሎሙ ሀገረ ወማኅፈደ ውስተ ምድረ ሰናኦር፥ እስመ ፈለሱ እምድረ ዓራራት መንገለ ጽባሕ ውስተ ሰናኦር። ፲፯ እስመ በመዋዕሊሁ ሐነፅዋ ለሀገር ወለማኅፈድ እንዘ ይብሉ ነዓርግ ቦቱ ውስተ ሰማይ ወአኀዙ ይሕንፁ። ፲፰ ወሱባዔ ራብዕ ወፈጡ በእሳት ወገብሩ ግንፋለ፥ ወኮኖሙ ግንፋል ከመ እብን ወጽቡር በዘይመርጉ ቦቱ፥ አስፈሊጦስ ዘይወጽእ እምነ ባሕር፥ ወእምአንቅዕተ ማያት በምድረ ሰናኦር። ፲፱ ወሐነፅዎ አርባዓ ወሠለስተ ዓመተ፥ ወሀለዉ ዝየ እንዘ ወሠለስተ ዓመተ ወሀለዉ ዝየ እንዘ የሐንፅዎ ግንፋለ ፍጹመ ሠለስቱ ወየዓሠርቱ ውስቴቱ ወሠለስቱ አሐቲ። ፳ ወኑኁ ሐምሳ ምእት ወአርባዓ ምእት ወሠላሳ ወሠላሳ በእመት ዓርገ ኑኁ ወክልኤቱ ስዝር፥ው ዐሠርቱ ወሠለስቱ ምዕራፍ። ፳፩ ወይቤለነ እግዚአብሔር አምላክነ ለነ ናሁ ሕዝብ አሐዱ ወጠነ ይግበር ወይእዜኒ ኢናኅልቅ እምኔሆሙ ንዑ ንረድ ወንክዓው ልሳናቲሆሙ ወኢይስማዕ አሐዱ ቃለ ካልኡ። ፳፪ ወይዘረዉ ውስተ አህጉር ወውስተ አሕዛብ ወኢትንበር እንከ አሐቲ ምክር ላዕሌሆሙ እስከ አመ ዕለተ ደይን። ፳፫ ወወረደ እግዚአብሔር ወወረድነ ምስሌሁ ንርአይ ሀገረ ወማኅፈደ ዘሐነፁ ውሉደ ሰብእ ወሦጠ ኵሎ ቃለ ልሳናቲሆሙ ወኢሰምዐ እንክ አሐዱ ቃለ ካልኡ ወአንተጉ እንከ ሐፀኒ ሀገረ ወማኅፈደ። ፳፬ ወበእንተዝ ተሰምየት ኵላ ምድረ ሰናኦር ባቢል እስመ በህየ ወለጠ ወሦጠ አምላክ ኵሎ ልሳናቲሆሙ ለውሉደ ሰብእ ወእምህየ ተዘርዉ ውስተ አህጉሪሆሙ በበልሳናቲሆሙ ወበበሕዘቢሆሙ። ፳፭ ወፈነወ እግዚአብሔር ነፋሰ ዓቢየ ውስተ ማኅፈዶሙ ወገፍትዐ ውስተ ምድር፥ ወናሁ ውእቱ ማእከለ አሶር ወባቢሎን ውስተ ምድረ ሰናኦር ወፀውዐ ስማ ድቀት። ፳፮ በሱባዔ ራብዕ በአሐዱ ዓመት በቅድመ ዚአሁ ዘሠላሳ ወአርባዕቱ ኢዮቤልው ተዘርዉ እምድረ ሰናኦር። ፳፯ ወሖሩ ከመ ወውሉዱ ውስተ ምድር እንተ እኅዝት ሎቱ ዘረከበ ሎቱ በመክፈልት ውስተ ምድረ ደቡብ። ፳፰ ወርእየ ከነዓን ምድረ ሊባኖስ እስመ ሙኃእዝ ግብጽ ከመ ሠናይት ይእቲ ጥቀ። ፳፱ ወኢሖረ ውስተ ምድረ ርስቱ መንገለ ዓእበ ባሕር፥ ወኀደረ ውስተ ምድረ ሊባኖስ እምጽባሕ ወእምዓረብ እምውእደ ሊባኖስ ወበውእደ ባሕር። ፳ ወይቤሎ ካም አቡሁ ወኩሳ ወሜጽሬም አኅዊሁ እስመ ኃደርከ ውስተ ምድር እንተ ኢኮነት እንቲአከ ወኢወፅአት ለነ በዕፀወ ኢትግበር ከመዝ እስመ ለእመ ከመዝ ገበርከ አንተሂ ወደቂቅከሂ ትወድቁ ውስተ ምድር። ፴፩ ወርጉማን ወሀከከ እስመ በሀከክ ኃደርከ ወበሀከክ ይወድቁ ደቂቅከ ወትሤሮ ለዓለም። ፴፪ ኢትኅድር ውስተ ምድረ ሤም እስመ ለሤም ወለውሉዱ ወፅአ ብዕዖሙ። ፴፫ ርጉም አንተ ወርጉመ ትከውን እምኵሎሙ ውሉደ ኖኅ ለመርገም እንተ ተሠራዕነ በመሐላ በቅድሜሁ ለመኰንን ቅዱስ ወበቅድመ ኖኅ አቡነ። ፴፬ ወኢሰምዖሙ ወኃደረ ውስተ ምድረ ሊባኖስ እምኤማት እስከ ምብዋአ ግብጽ ውእቱ ወውሉዱ እስከ ዛቲ ዕለት ወበእንተዝ ተሰምየት ይእቲ ምድረ ከነዓን። ፴፭ ወያፌትሰ ወውሉዱ ሖሩ መንገለ ባሕር ወኃደሩ ምድረ መክፈልቶሙ። ፴፮ ወርእየ ማዳይ ምድረ ባሕር ወኢአደመቶ በቅድሜሁ ወአስተብቍዐ እምኅቤ ኤላም ወአሱር ወአርፋክድስ እምኅበ እኅወ ብእሲቱ ወኀደረ ውስተ ምድረ ሜቄዴን ቅሩብ ኅበ አኀወ ብእሲቱ እስከ ዛቲ ዕለት። ፴፯ ወሰመየ ምንባሪሁ ወምንባረ ውሉዱ ሜቄዴኒ በስመ ማዳይ አቡሆሙ። 
				ምዕራፍ ፲፩።
፩ ወበሣልስ ወሐምስ ኢዮቤልዩ በሱባኤ ሣልስ በአሐዱ ዓመት ነሥአ ሎቱ ራግው ብእሲተ ወስማ ኡራ ወለተ ኡር ወልደ ኬሴድ ወወለደት ሎቱ ወልደ ወፀውዐ ስሞ ሴሩግ። ፪ ወበሳብዕ ሱባዔሁ ለዝ ኢዮቤልዩ ወጠኑ ውሉደ ኖኅ ይትቃተሉ ለፄውዎ ወለቀቲል አሐዱ አሐዱ እኅዋሁ ወለክዒወ ደመ ሰብእ ዲበ ምድር ወለበሊዐ ደም ወለሐኒፀ አህጉር ጽኑዓት ወጥቅም ወማኅፈድ ወለተልዕሎ ብእሲ ላዕለ ሕዝብ ወለሠይመ መንግሥት መቅድመ። ፫ ወለሐዊረ ፀብእ ሕዝብ ቅድመ ሕዝብ ወአሕዛብ ቅድመ አሕዛብ፥ ወሀገር ቅድመ ሀገር ወኵሉ ለአእክዮ ወለአጥርዮ ንዋየ ሐቅል ወለምህሮ ውሉዶሙ ፀብዐ። ፬ ወአኀዙ ይጼውዉ ሀገር ለሀገር፥ ወለተሰይጦ ለግብርና ወለአመትና። ፭ ወሐነጸ ኡር ወልደ ኬሴድ ሀገር ኡራሃ እንተ ከላውዴዎን ወሰመየ ስማ በስመ ዚኣሁ ወበስመ አቡሁ። ፮ ወገብሩ ሎሙ ስብኮዋተ ወይሰግድ አሐዱ አሐዱ ለጣዖት ዘገብረ ለርእሱ ሰብኮ። ፯ ወወጠኑ ይግበሩ ግልፎ ወምስለ ወርኵሰ፥ ወመናፍስት ጸዋጋን ይረድኡ ወያስሕቱ ከመ ይግበሩ አበሳተ ወርኵሰ ወአበሳ። ፰ ወመኰንን መስቴማ ይኄይል ለገቢረ ዝንቱ ኵሉ ወይፌኑ በእደ መናፍስት እለ ተውህቡ ታሕተ እዴሁ ለገቢረ ኵሉ ጌጋይ ወኃጢአት፥ እኵሉ አበሳ ለአማስኖ ወለአኅጕሎ፥ ወለክዒወ ደም ዲበ ምድር። ፱ በእንተዝ ተፀውዐ ስሙ ለሴሩኅ ሴሩክ፥ እስመ ተመይጠ ኵሉ ለገቢረ ኃጢአት፥ ወአበሳ ወልህቀ ወኃደረ ውስተ ኡር ዘከላውዴዎን ቅሩበ አበ እመ ብእሲቱ ወኮነ ያመልክ ጣዖተ። ፲ ወነሥአ ሎቱ ብእሲተ አመ ሠላሳ ወሰቡዑ ኢዮቤልዎን በሱባዔ ሐምስ፥ በዓመተ ቀዳሚሁ ሎቱ ወስማ ሜልካ ወለተ ካቤር ወለተ እኅተ አቡሁ። ፲፩ ወወለደት ሎቱ ናኮርሃ በዓመት ቀዳሚሁ ለዝ ሱባዔ ወልህቀ ወኃደረ ውስተ ኡር ዘከለዳውያን። ፲፪ ወመሀሮ አቡሁ ኁሣሤሆሙ ለከዋክብት ለተማርዮ ወለተሰግሎ በተአምረ ሰማይ። ፲፫ ወበሠላሳ ወሰብዓቱ ኢዮቤልዩ በሱባዔ ሳድስ በአሐዱ ዓመት ሎቱ፥ ነሥኣ ሎቱ ብእሲተ ወስማ ኢዮስካ ወለተ ኔስቴግ ዘከለዳውያን ወወለደት ሎቱ ወልደ ታሪሃ በዓመት ሳብዕ ዘዝ ሱባዔ። ፲፬ ወፈነወ መኰንን መስቲአማ ቋዓተ ወአዕዋፈ ከመ ይብልዑ ዘርአ ዘይዘራእ ውስተ ምድር ለአማስኖ ምድር፥ ከመ ይሂድዎሙ ለእጕለ ሰብእ ትግብርቶሙ ዘእንበለ ይሕርሱ ዘርአ የአርዩ ቋዓት እምገጸ ምድር። ፲፭ በእንተዝ ፀውዐ ስሞ ታራ፥ እስመ ያስተጼንዎሙ ቋዓት ወአዕዋፍ ወይብልዑ ሎሙ ዘርኦሙ። ፲፮ ወአኃዙ ዓመታት ይዕበሩ እምቅድመ ገጾሙ ለአዕዋፍ ወኵሎ ፍሬ ዕፅ ይበልዑ እምአእዋፍ ወኵሎ ፍሬ ዓቢይ፥ ወእመ ክህሉ አድኅኖ ኅዳጠ እምኵሉ ፍሬ ምድር በመዋዕሊሆሙ። 
				ምዕራፍ ፲፪።
፩ ወበሠላሳ ወተሱዑ ኢዮቤልዩ በሱባዔ ካልእ በቀዳሚት ዓመት ነሥአ ሎቱ ታራ ብእሲተ፥ ወስማ ኤድና ወለተ አብርሃም ወለተ እኅተ አቡሁ። ፪ ወበዓመት ሳብዕ ዘዝ ሱባዔ ወለደት ሎቱ ወልደ ወፀውዐ ስሞ አብራም እብስመ አቡሃ ለእሙ፥ እስመ ሞተ ዘእንበለ ይጸንሰ ወልደ ወለቱ። ፫ ወአኀዘ ሕፃን ያእምር ስሕተተ ምድር ከመ ኵሉ ይስሕት በድኅሬሆሙ ለግልፎ ወድኅረ ርኩስ። ፬ ወመሀሮ አቡሁ መጽሐፈ ወወልደ ክልኤ ሱባዔ ዓመት ውእቱ ወተፈልተ እምድኅረ አቡሁ ከመ ኢይስግድ ምስሌሁ ለጣዖት። ፭ ወአኀዘ ይጸሊ ኅበ ፈጣሬ ኵሉ ከመ ያድኅኖ እምስሕተተ ውሉደ ሰብእ ወከመ ኢይረድ መክፈልቱ ውስተ ስሒት ድኅረ ርኵስ ወምናኔ። ፮ ወበጽሐ ጊዜ ዘርእ ለዘሪእ ውስተ ምድር ወወፅኡ ኵሎሙ ኅቡረ ከመ ይዕቀቡ ዘርኦሙ እምገጸ ቋዓት። ፯ ወወፅአ አብራም ምስለ እለ ወፅኡ ሕፃናት ወወልደ ዐሠርቱ ወአርባዕቱ ዓመት ወደመና ቋዓት መጽኡ ከመ ይብልዑ ዘርአ ወአብራም ይረውጽ በአንጻሪሆሙ ዘእንበለ ይንበሩ ውስተ ምድር። ፰ ወይኬልሕ ላዕሌሆሙ ዘእንበለ ይንበሩ ዲበ ምድር ለበሊዐ ዘርእ ወይብል ኢትረዱ ግብኡ ውስተ መካን ኅበ መጻእክሙ። ፱ ወተመይጡ ወገብሩ በይእቲ ዕለት ለደመና ቋዐት ሰብአ ወኢነበረ እምኵሉ ቋዓት ውስተ ኵሉ ገራውህ ኅበ ሀሎ አብራም ህየ ወኢአሐዱ። ፲ ወይሬእይዎ ኵሎሙ እለ ምስሌሁ ውስተ ገራውህ፥ እንዘ ይኬልህ ወይቤሎሙ ለኵሉ ቋዓት ተመየጡ ወዓብየ ስሙ በኵሉ ምድረ ከላውዴዎን። ፲፩ ወመጽኡ ኅቤሁ በዓመት ዝንቱ፥ ኵሎሙ እለ ይዘርኡ ወሀሎ የሐውር ምስሌሆሙ እስከ አመ የኀልቅ ጊዜ ዘርእ ወዘርኡ ምድሮሙ ወአብኡ በውእቱ ዓመት እክለ እኩለ ወበልዑ ወጸግቡ። ፲፪ ወበአሐዱ ዓመት በሱባዔ ሐምሰ መሀረ አብራም ለእለ ይገብሩ ንዋየ አልሕምት በኪነተ ዕፅ። ፲፫ ወገብሩ ንዋየ በመልዕልተ ምድር በአንጻረ ድጕር ዕርፈ ከመ ያንብር ላዕሌሁ ዘርአ ወያውርድ እምውስቴቱ ዘርአ ውስተ ከተማ ዕርፍ ወይትኃባእ ውስተ ድምር። ፲፬ ወኢፈርሁ እንከ እምገጸ ቋዓት ወገብሩ ከመዝ ላዕለ ኵሉ ድጕረ ዕፍ ወድጕረ ዕርፍ መልዕልተ ምድረ። ፲፭ ወዘርኡ ወገብሩ ኵሉ ምድር ኵሎ ዘአዘዞም አብራም ወኢፈርሁ እንከ እምቋአት። ፲፮ ወኮነ በሱባዔ ሳድስ በሳብዕ ዓመቱ ሎቱ ይቤሎ አብራም ለታራ አቡሁ እንዘ ይብል አባ ወአቡየ፥ ወይቤ ነየ አነ ወልድየ። ፲፯ ወይቤሎ ምንት ረድኤት ወተድላ ለነ እምኵሉ ጣዖታት ዘአንተ ታመልክ ወትሰግድ ቅድሜሆሙ፥ እስመ አልቦ ላዕሌሆሙ ምንትኒ መንፈስ እስመ ስግመት እሙንቱ ወስሕተተ ልቡ እሙንቱ ኢታምልክዎሙ። ፲፰ አምልኩ አምላክ ሰማ ዘያወርድ ዝናመ ወጠለ ላዕለ ምድር ወገብር ኵሎ ላዕለ ምድር፤ ወኵሎ ፈጠረ በቃሉ ወኵሉ ሕይወት እምቅድመ ገጹ። ፲፱ ወለምንት አንትሙ ታመልኩ እለ አልቦሙ መንፈስ ላዕሌሆሙ፥ እስመ ግብረ እደው እሙትኑ ወዲበ እምታክፊክሙ አንትሙ ትፀውርዎሙ። ፳ ወአልቦ እምኔሆሙ ለክሙ ረድኤት ዘእንበለ ኅሣር ዓቢይ ለእለ ይገብርዎሙ በስሕተተ ልብ ለእለ ያመልክዎሙ ኢታምልክዎሙ። ፳፩ ወይቤሎ አቡሁ አነሂ አአምር ወልድየ ምንተ እሬሲ ለሕዝብ እለ ረሰዩኒ እትለአክ ቅድሜሆሙ ወእመ ነገርክዎሙ ጽድቀ ይቀትሉኒ እስመ ተለወት ነፍሶሙ ኅቤሆሙ ከመ ያምልክዎሙ ወይሰብሕዎሙ አርምም ወልድየ ከመ ኢይቅትሉከ። ፳፪ ወነገረ ዘንተ እንገረ ለክልኤቱ አኅዊሁ ወተምዑ ላዕሌሁ ወአርመመ። ፳፫ ወበአርባዓ ኢዮቤልዩ በሱባዔ ካልእ በሳብዕ ዓመቱ ሎቱ ነሥኣ አብራም ብእሲተ ወስማ ሶራይ ወለተ አቡሁ ወኮነቶ ሎቱ ብእሲተ። ፳፬ ወአራን እኁሁ ነሥአ ሎቱ ብእሲተ በዓመት ሠላስ ዘሱባዔ ሣልስ፥ ወወለደት ሎቱ ወልደ በዓመት ሳብዕ ዘሱባዔ ዝንቱ። ፳፭ ወፀውዐ ስሞ ሎጥ፥ ወናኮርሂ እኁሁ ነሥኣ ሎቱ ብእሲተ። 
				ምዕራፍ ፲፫።
፩ ወበዓመት ዘስሳ ዘሕይወተ አብራም ውእቱ ሱባዔ ራብዕ በዓመት ራብዑ ሎቱ ተንሥአ አብራም በሌሊት ወአውዓየ ቤት ጣዖት ወአውዓየ ኵሎ ዘውስተ ቤተ ወሰብእሰ አልቦ ዘአእመረ። ፪ ወተንሥኡ ሌሊተ ወፈቀዱ ከመ ያድኅኑ አማልክቲሆሙ እማእከለ እሳት። ፫ ወሠረረ አራን ከመ ያድኅኖሙ ወነደ እሳት ላዕሌሆሙ ወውዕየ በእሳት ወሞተ በኤኑር ዘከላውዴዎን በቅድመ ታራ አቡሁ ወቀበርዎ በኤኑር ዘከላውዴዎን። ፬ ወወፅአ ታራ እምነ ኡር ዘከላውዴዎን ውእቱ ወውሉዱ ከመ ይምጽኡ ውስተ ምድረ ሊባኖስ ወውስተ ምድረ ከነዓን ወውስተ ምድረ ካራን። ፭ ወኃደረ አብራም ስምለ ታራ አቡሁ ውስተ ካራን ክልኤ ሱባዔ ዓመታት። ፮ ወበሳድስ ሱባዔ በዓመት ሐሙስ ሎቱ ተንሥአ አብራም ወነበረ በሌሊት በሠርቀ ወርኅ ሳብዕ ከመ ያበይን ከዋክብተ እምሠርክ እስከ ነግህ ከመ ይርአይ ምንት ይከውን ግብረ ዓመት በዝናማት። ፯ ወሀሎ ውእቱ ባሕቲቱ ይነብር ወያቤይን፥ ወመጽአ ውስተ ልቡ ቃል ወይቤ ኵሉ ተአምረ ከዋክብት ወተአምሪሃ ለወርኅ ወለፀሐይ ኵሉ በእደ እግዚአብሔር ለምንት አነ እትኃሠሥ ለእመ ፈቀደ ያዝንም ነግህ ወሠርከ፥ ወለእመ ፈቀደ ኢያውርድ ወኵሉ ውስተ እዴሁ። ፰ ወጸለየ በዛቲ ሌሊት ወይቤ አምላኪየ አምላኪየ አምላክ ልዑል አንተ ባሕቲትከ ሊተ አምላክ፥ ወአንተ ኵሎ ዘፈጠርከ ወግብረ እደዊከ ኵሉ ኮል ህልወ። ፱ ወኪያከ ወመለኮተከ ኅረይኩ አነ፥ አድኅነኒ እምእደ መናፍስት እኩያን እለ ይሤለጡ ውስተ ሕሊና ሰብእ፥ ወኢያስሕቱኒ እምድኅሬከ አምላኪየ ወረስየኒ ኪያየ ወዘርእየ እንተ ለዓለም ኢንስሐት እምይእዜ ወእስከ ለዓለም። ፲ ወይቤ እመ እገብእሁ ውስተ ኡር ዘከለዳውይን እለ እሙንቱ የኃሥሡ ገጽየ ከመ እግባእ ኅቤሆሙ፥ ወሚመ እንበር ዝየ በዝ መካን ፍኖተ ርቱዐ በቅድሜከ፥ ኪያሃ ሠርሕ በእደ ገበርከ ይግበር ወኢይሑር በስሕተተ ልብየ አምላኪየ። ፲፩ ወውእቱ ሶበ ፈጸመ ተናግሮ ወጸልዮ ወናሁ ቃለ እግዚአብሔር ተፈነወ ኅቤሁ በእዴየ እንዘ ይብል ነዓ ፃእ እምድርከ ወእምነ ትዝምድከ ወእምነ ቤተ አቡከ ውስተ ምድር እንተ አርእየከ ወእሬስየከ ሕዝበ ዓቢየ ወብዙኅ ወእባርከከ፥ ወአዓቢ ስመከ ወትከውን ቡሩከ ውስተ ኵሉ ምድር። ፲፪ ወይትባረኩ ብከ ኵሎሙ አሕዛበ ምድር ለእለ ይባርኩከ እባርኮሙ ወለእለ ይረግሙከ እረግሞሙ ወእከውነከ ለከ አምላከ ወለውሉድከ ወለውሉደ ውሉድከ ወለኵሉ ዘርእከ። ፲፫ ወእምድኅሬከሂ አነ አምላክከ ኢትፍራህ እምይእዜ ወእስከ ኵሉ ትዝምደ ድምር አነ አምላክከ። ፲፬ ወይቤለኒ እግዚአብሔር አምላክ ፍታሕ አፉሁ ወዕዘኒሁ ይስማዕ ወይንብብ በልሳኑ በልሳን እንተ ታስተርኢ፥ እስመ አዕረፈ እምአፈ ኵሉ ውሉደ ሰብእ እምዕለተ ድቀት። ፲፭ ወፈታሕኩ አፉሁ ወዕዘኒሁ ወከናፍሪሁ ወአኀዝኩ እትናገር ምስሌሁ ዕብራይስጠ በልሳነ ፍጥረቱ። ፲፮ ወነሥአ መጻሕፍተ አበዊሁ ወጽሑፋት እማንቱ ዕብራይስጠ ወደገሞን ወአኀዘ ይትመሀሮን እምአሜሃ፥ ወአነ አየድዖ ኵሎ ዘይሰአኖ ወተምህሮን ስድስተ አውራኅ ዝናም። ፲፯ ወኮነ በዓመት ሳብዕ ዘሱባዔ ሳድስ፥ ወተናገረ ምስለ አቡሁ ወአይድዖ ከመ የሐውር ውእቱ ወአይድዖ ከመ የሐውር ውእቱ እምካራን ለሐዊር ምድረ ከነዓን ይርአያ ወይግባእ ኅቤሁ። ፲፰ ወይቤሎ ታራ አቡሁ ሑር በሰላም፥ አምላከ ሰላም ያርትዕ ፍኖተከ፥ ወእግዚአብሔር ምስሌከ፥ ወይትማኅፀንከ እምኵሉ እኩይ፥ ወየሀብከ ላዕሌከ ሣህለ ወምሕረተ ወሞገሰ በቅድመ እለ ይሬእዩከ ወኢይኰንኑከ ኵሉ ውሉደ ሰብእ ለአእክዮ ዲቤከ ሑርበሰላም። ፲፱ ወአመ ርኢከ ምድረ አዳመ ለአዕይንቲከ ለኃዲር ውስቴታ፥ ነዓ ወንሥአኒ ኅቤከ ወንሥኦ ምልሴከ ለሎጥ ወልደ አራን እኁከ ለከ ወልደ ይኩንከ ወእግዚአብሔር ስምሌከ። ፳ ወናኮርሃ እኅዋከ ኅድግ ኅቤየ እስከ ትገብእ በሰላም ወነሐውር ኵልነ ኅቡረ ምስሌከ። ፳፩ ወሖረ አብራም እምካራን ወነሥአ ሶራይሃ ብእሲቶ ወሎጥሃ ወልደ አራን እኁሁ ውስተ ምድረ ከነዓን ወመጽአ ውስተ ሱር ወአንሶሰወ እስከ ሰቂሞን ወኀደረ ውስተ ድርስ ነዋኅ። ፳፪ ወርእየ ወናሁ አዳም ጥቀ ምድር እምብዋአ ኤማት እስከ ኅበ ድርስ ነዋኅ። ፳፫ ወይቤሎ እግዚአብሀኢር ለከ ወለዘርእከ እሁብ ዛተ ምድረ፣ ወሐነፀ በህየ ምሥዋዐ ወአዕረገ ዲበኢሁ ጽንሐሐ ለእግዚአብሐኢር ዘአስተርአዮ። ፳፬ ወተንሥአ እምህየ ወሖረ ውስተ ደብረ ቤቴል ዘመንገለ ባሕር ወአጌ ዘመንገለ ጽባሕ ወተከለ ደብተራሁ ህየ ወርእያ ናሁ ምድር ስፍሕት ወኄርት ጥቀ። ፳፭ ወኵሉ ይሠርፅ ላዕሌሃ አዋይን ወበለስ ወሮማን ወዕፀ ባላን ወድርስ ወጠርቤንቶስ ወዕፀ ዘይት ወቄድሮስ ወቄጵርስስ ወሊባኖስ ወኵሉ ዕፀወ ገዳም ወማይ ዲበ አድባር። ፳፮ ወባረኮ ለእግዚአብሔር ዘአውፅኦ ውስተ ዝ ደብር። ፳፯ ወኮነ በአሐዱ ዓመት በሱባዔ ሳብዕ በሠርቀ ወርኅ ዘቀዳሚ ሐነፀ ምሥዋዐ በዝ ደብር ወፀውዐ ስመ እግዚአብሒር ወይቤ አንተ አምላኪየ አምላክ ዘለዓለም። ፳፰ ወአዕረገ ዲበ ምሥዋዕ ጽንሐሐ ለእግዚአብሔር ከመ የሀሉ ምስሌሁ ወኢይኅድጎ ኵሎ መዋዕለ ሕይወቱ። ፳፱ ወተንሥአ እምህየ ወሖረ መንገለ ደቡብ ወበጽሐ እስከ ኬብሮን ወኬብሮን አሜሃ ተሐንፀት ወነበረ ህየ ዓመተ ክልኤተ። ፴ ወሖረ ውስተ ምድረ ደቡብ እስከ ቦአ ሎጥ ወኮነ ዓባር ዲበ ምድር ወሖረ አብራም ውስተ ግብጽ በሣልስ ዓመት ዘሱባዔ ዝ ወኀደረ ውስተ ግብጽ ሐምስተ ዓመተ ዕንበለ ትትሃየድ ብእሲቱ እምኔሁ። ፴፩ ወጣይናስ ዘግብጽ አሜሃ ተሐንፀት በሰብዓቱ ክረምት እምድኅረ ኬብሮን። ፴፪ ወኮነ አመ ሄዶ ፈርዖን ሶራይሃ ብእሲቶ ለአብራም ቀሠፈ እግዚአብሔር ፈርዖንሃ ወኵሎ ቤቶ በመቅሠፍት ዓቢይ በእንተ ሶራይ ብእሲቱ ለአብራም። ፴፫ ወአብራም ክቡር ጥቀ በጥሪት በአባግዕ ወአልሕምት ወበአእዱግ ወበአፍራስ ወበአግማል ወበግብርት ወበአእማት በብሩር ወበወርቅ ፈድፋደ ወሎጥኒ ወልደ እኁሁ ቦ ጥሪት ከማሁ። ፴፬ ወአግብአ ፈርዖን ሶራይሃ ብእሲ አብራም ወፈለሰ እምድረ ግብጽ ወሖረ ውስተ መካን ኅበ ተከለ ደብተራሁ እንተ ቀዲሙ ውስተ መካነ ምሥዋዕ ዘአጌ እምጽባሐ ቤቴል ወባሕር ወባረኮ ለእግዚአብሔር አምላኩ ዘሜጦ በሰላም። ፴፭ ወኮነ በአርባዓ ወአሐዱ ኢዮቤልዩ በሣልስ ዓም ዘሱባዔ ቀዳሚ ገብአ ውስተ ዝ መካን ወአዕረገ በዲቤሁ ጽንሐሐ ወፀውዐ ስመ እግዚአብሔር ወይቤ አንተ እግዚአብሐኢር አምላክ ልዑል አምላኪየ ለዓለመ ዓለም። ፴፮ ወበራብዕ ዓም ዘዝ ሱባዔ ተፈልጠ ሎጥ እምኔሁ ወኃደረ ውስተ ሰዶም ወሰብአ ሰዶም ኃጥአን ጥቀ ወኃዘነ ልቡ እስመ ተፈልተ ወልደ እኁሁ እምኔሁ እስመ አልቦ ውሉድ በውእቱ ዓመት አመ ተፄወወ ሎጥ። ፴፯ ወይቤሎ እግዚአብሔር ለአብራም እምድኅረ ተፈልጠ እምኔሁ ሎጥ በራብዕ ዓመት ዘሱባዔ ዝ። ፴፰ ወይቤሎ አንሥእ አዕይንቲከ እመካን ወእደ ሀለወከ ትንበር ዝየ መንገለ ሰሜን ወሊባ ወባሕር ወጽባሕ እስመ ኵላ ምድረ እንተ ትሬኢ ለከ ወለዘርእከ እሁብ እስከ ለዓለም። ፴፱ ወእሬሲ ዘርአከ ከመ ኆፃ ባሕር ወእመ ይክል ሰብእ ኆልቆ ኆፃ ባሕር ወዘርእከኒ ይትኌለቁ። ፵ ተንሥአ ወአንሶሱ ውስተ ኑኃ ወርኅባ ወርኢ ኵሎ እስመ ለዘርእከ እሁባ ወሖረ አብራም ኬብሮን ወኃደረ ህየ። ፵፩ ወበዝ ዓመት መጽአ ኮሎዶጎሞር ንጉሠ ኤላም ወአማራፋል ንጉሠ ሰናኦር ወአሪእክ ንጉሠ ሲላስር ወቴርጋል ንጉሠ አሕዝባ ወቀተልዎ ለንጉሠ ሰዶም። ፵፪ ወጐየ ንጉሠ ሰዶም ወብዙኃን ወድቁ በቍስል በሴላስ ዴማው ብሔረ ፄው ወፄወዉ ሰዶምሃ ወአዳማሃ፥ ወሲቦኢም ወፄወዉ ሎጥሃኒ ወልደ እኁሁ ለአብራም ወኵሎ ጥሪቶ ወሖረ እስከ ዳን። ፵፫ ወመጽአ ዘድኅነ ወነገሮ ለአብራም ከመ ተፄወወ ወልደ እኁሁ ወአስተረሰየ ልደ ቤቱ ዲበ አብራም ወዲበ ዘርኡ ዓሥራተ ቀዳሚ ለእግዚአብሔር። ፵፬ ወእግዚአብሔር ሠርዐ ሥርዐተ ለዓለም ከመ የህብዎሙ ለካህናት እለ ይትቀነዩ በቅድሜሁ ከመ የአኃዝዎ ለዓለም። ፵፭ ወአልቦ ለዝ ሕግ ወሰነ መዋዕል እስመ ለትውልድ ዘለዓለም ሠርዖ ከመ የሀቡ ዓሥራተ እምኵሉ ወእምቅብዕ ወእምአልሕምት፥ ወእምአባግዕ ወእምአጣሊ። ፵፮ ወውእቱ ወሀበ ለካሃንቲሁ ለበሊዕ ወለሰትይ በፍሥሓ በቅድሜሁ። ፵፯ ወበጽሐ ኅቤሁ ንጉሠ ሰዶም ወሰገደ በቅድሜሁ ወይቤ እግዚእነ አብራም ጸግወነ ነፍሰ እለ ባላሕከ ወምኅርካሁሰ ይኩን ለከ። ፵፰ ወይቤሎ አብራም ሎቱ አነሥእ እደውየ ኅበ አምላክ ልዑል እምፈትል እስከ ቶታነ አሣእን ከመ ኢይነሥእ እምኵሉ ዘዚአከ ኢትኩን በሃሌ አነ አብዐልክዎ ለአብራም። ፵፱ ዘእንበለ ዘበልዑ ዳእሙ ወራዙት ወመክፈልቶሙ ለእደው እለ ሖሩ ምስሌየ አውናን ወኤስከል ወመምሬ እሙንቱ ይንሥኡ መክፈልቶሙ።
				ምዕራፍ ፲፬።
፩ ወእምድኅረ ዝ ነገር ብራብዕ ዓመት ዘዝ ሱባዔ በሠርቀ ወርኅ ሣልስ ኮነ ቃለ እግዚአብሔር ኅበ አብራም በሕልም እንዘ ይብል ኢትፍራህ አብራም አነ ውእቱ ቃውምከ ወአስብከ ይፈደፍድ ጥቀ። ፪ ወይቤ እግዚኦ ምንተ ትሁበኒ ወአንሰ አሐውር ዘእንበለ ውሉድ ወልደ ማሴቅ ወልደ አማቲየል ውእቱ ዘደማስቆ ኤሌኤዘር ውእቱ ይወርሰኒ ወሊተ ኢወሀብከኒ ዘርአ ሀበኒ ዘርአ። ፫ ወይቤሎ ኢይወርሰከ ዝ ዘእንበለ ዘይወፅእ እምከርሥከ ወውእቱ ይወርሰከ። ፬ ወአውፅኦ አፍኣ ወይቤሎ ነጽር ውስተ ሰማይ ወኈልቍ ከዋክብተ እመ ትክል ኆልቆቶሙ ወነሰረ ሰማየ ወርእየ ከዋክብተ። ፭ ወይቤሎ ከመዝ ይከውን ዘርእከ ወአምኖ ለእግዚአብሔር ወተኆለቆ ጽድቀ። ፮ ወይቤሎ አነ እግዚአብሔር አምላክከ ዘአውፃእኩከ እምነ ኡር ዘከላውዴዎን ከመ አሀብከ ምድረ ከነናውያን ለእኂዝ ለዓለም ወለከዊን ለከ አምላከ ወለዝርእከ እምድኅሬከ። ፯ ወይቤ እግዚኦ እግዚኦ በምንት አአምር ከመ እወርሳ። ፰ ወይቤሎ ንሣእ ሊተ ጣዕዋ ዘሠለስቱ ዓመት ወጠሌ ዘሠለስቱ ዓመት፥ ወበግዕ ዘሠለስቱ ዓመት ወመንጢጠ ወርግበ። ፱ ወነሥአ ዘንተ ኵሎ በመንፈቀ ወርኅ ወውእቱሰ ይነብር ኅበ ድርስ ዘማምሪ እንተ ይእቲ ቅሩበ ኬብሮን። ፲ ወሐነፀ ህየ ምሥዋዐ ወዘብሐ ዘንተ ኵሎ ወከዓወ ደሞሙ ውስተ ምሥዋዕ ወነፈቆን ማእከል ወአንበሮሙ አንጻራቲሆሙ በበገጾሙ። ፲፩ ወአዕዋፈሰ ኢነተፈ ወይወርዱ አዕዋፈ ውስተ ስፍሓ ወይከልኦሙ አብራም ወኢየኃድግ አዕዋፈ ይልክፍዎን። ፲፪ ወኮነ ሶበ ዓርበ ፀሐይ ድንጋፄ ወድቀ ላዕለ አብራም ወናሁ ግርማ ዓቢይ ወጽልመት ወድቀ ላዕሌሁ። ፲፫ ወተብህለ ለአብራም አእምሮ አእምር ከመ ፈላሴ ይከውን ዘርእከ ውስተ ድምረ ነኪር ወይቀንይዎሙ ወያሐምምዎሙ አርባዕተ ምእተ ወሠላሳ ዓመተ ወሕዝብኒ እለ ይትቀነዩ ሎሙ አነ እፈትሕ ሎሙ። ፲፬ ወእምድኅረዝ ይወፅኡ እምህየ ምስለ ብዙኅ ጥሪት ወአንተ ተሐውር ኅበ አበዊከ በሰላም ወትትቀበር በርስእ ሠናይ። ለወልዱ ውእቱ ቀዳሚ ተገዝረ በኪዳን በከመ ተሠርዐ ለዓለም። 
				ምዕራፍ ፲፮።
፩ ወበዓመት ሳድስ ዘሱባዔ ራብዕ መጻእነ ኅበ አብርሃም ኅበ ዓዘቅተ መሐላ ወአስተርአይናሁ በከመ ንቤላ ለሳራ ከመ ንግባእ ኅቤሁ ወይእቲኒ ፅንስት ወልደ። ፪ ወተመየጥነ በወርኅ ሳብዕ ወርከብናሃ ለሳራ ፅንስተ ቅድሜነ ወባረክናሃ ለሳራ ወዜነውናሃ ኵሎ ዘተአዘዘ ሎቱ ከመ ኢይመውት ዓዲ እስከ ይወልድ ሰብዓተ ውሉደ ወይሬኢ ዘእንበለ ይሙት። ፫ ወበይስሐቅ ይጼዋዕ ሎቱ ስም ወዘርእ ወኵሉ ዘርአ ውሉዱ አሕዛበ ይከውኑ ወምስለ አሕዛብ ይትኌለቁ። ፬ ወእምነ ውሉደ ይስሐቅሂ አሐዱ ይከውን ለዘርእ ቅዱስ ወውስተ አሕዛብ ኢይትኌለቍ እስመ መክፈልተ ልዑል ይከውን። ፭ ወውስተ ዘያመልኮ አምላክ ወረደ ኵሉ ዘርኡ ከመ ይኩን ለእግዚአብሔር ሕዝበ ትርሢት እምኵሉ ሕዝብ ወከመ ይኩን ለመንግሥት ወለክህነት ወለሕዝብ ቅዱስ። ፮ ወሖርነ ፍኖተነ ወዜነውናሃ ለሳራ ኵሎ ዘነገርናሁ ወተፈሥሑ ክልኤሆሙ ኅቡረ ፍሥሐ ዓቢየ ጥቀ። ፯ ወሐነፀ ህየ ምሥዋዐ ለእግዚአብሔር ዘባልሖ ወለያዝተፈሥሖ በምድረ ፍልሰቱ። ፰ ወገብረ በዓለ ፍሥሓ በዝ ወርኅ ሰቡዐ መዋዕለ በቅሩበ ምሥዋዕ ዘሐነፀ ኅበ ዓዘቅተ መሐላ። ፱ ወሐነፀ ምጽላላተ ሎቱ ወለአግብርቲሁ በዛቲ በዓል ወውእቱ መቅድመ ገብረ በዓለ መጸለት በዲበ ምድር። ፲ ወበዝ ሰቡዕ መዋዕል ሀሎ ያቄርብ ኵሎ ዕለተ በበዕለት ውስተ ምሥዋዕ ጽንሐሐ ለእግዚአብሔር አልሕምተ ክልኤተ ወአብሐኰ ክልኤተ ወአባግዐ ሰብዓተ፥ ወማሕስአ ጠሊ አሐደ፥ በእንተ ኃጢአት ከመ ያስተሥሪ ቦቱ በእንቲአሁ ወበእንተ ዘርኡ። ፲፩ ወለመሥዋዕተ መድኃኒት አብሐኰ ሰብዓተ ወዳቤላተ ሰብዓተ ወመሐስአ ሰብዓተ፥ ወአባግዐ ሰብዓተ፥ ወዳቤላተ ሰብዓተ ወመሥዋዕቶሙኒ ወሞጻሕቶሙኒ ላዕለ ኵሉ ስብሖሙ የዓጥን በዲበ ምሥዋዕ ጽንሐሐ ኅሩየ ለመዓዛ ሠናይ በጽባሕ። ፲፪ ወሠርከሂ የዓጥን አፈወ ስኂነ ወቀንዓተ ወማየ ልብን ወናርዶሰ ወከርቤ ወሰንበልተ ወቍስጠ ሰብዓቲሆሙ ዘንተ ኵሎ ያቄርብ ውጉአ ወዕዩነ ወዕሩየ ተዓርዮ ድሙረ ወንጹሐ። ፲፫ ወገብረ ዘንተ በዓለ ሰቡዐ መዋዕለ እንዘ ይትፌሣሕ በኵሉ ልቡ ወበኵሉ ነፍሱ ውእቱ ወኵሎሙ እለ ውስተ ቤቱ ወአልቦ መኑሂ ነኪር ምስሌሁ ወኵሉ ዘኢኮነ ክሱበ። ፲፬ ወባረኮ ለፈጣሪሁ ዘፈጠሮ በትዝምዱ እስመ ለሥምረቱ ፈጠሮ እስመ አእመረ ወጠየቀ ከመ እምኔሁ ይከውን ተክለ ጽድቀ ለትውልድ ዘለዓለም ወእምኔሁ ይከውን ዘርእ ቅዱስ ከመ ይኩን ከማሁ ለዘገብረ ኵሎ። ፲፭ ወባረከ ወተፈሥሐ ወፀውዓ ስማ ለዛቲ በዓል በዓለ እግዚአብሔር ወፍሥሓ ሥጥውተ ለአላክ ልዑል። ፲፮ ወባረክናሁ ለዓለም ወለኵሉ ዘርኡ እምድኅሬሁ በኵሉ ትውልደ ምድር፥ እስመ ገብረ ዛቲ በዓለ በጊዜሃ በከመ ስምዐ ጽላተ ሰማይ። ፲፯ በእንተዝ ተሠርዐ ውስተ ጽላተ ሰማይ ላዕለ እስራኤል ከመ ይኩን ገባርያነ በዓለ መጸለት ሰቡዐ መዋዕለ በፍሥሓ በውርኅ ሳብዕ ዘይትዌከፍ በቅድመ እግዚአብሐኢር ሕገ ዘለዓለም በትውልዶሙ በኵሉ ዓለማት ወዓመታት። ፲፰ ወአልቦ ለዝንቱ ሕግ ወሰነ መዋዕለ እስመ ለዓለም ውእቱ ሥሩዕ ላዕለ እስራኤል ከመ ይግበርዎ ወይንበሩ ውስተ ምጽላል ወከመ ያንብሩ አክሊላተ ውስተ ርእሶሙ ወከመ ይንሥኡ ዓጽቄ ቈጽለ ኵሓ እሙኃዝ። ፲፱ ወነሥአ አብርሃም ልበ ጸርበት ወፍሬ ዕፅ ሠናይ ወበኵሉ ዕለት እም ዕለት ሀሎ እንዘ የዓውድ ምሥዋዐ በአዕፁቅ ስብዐ ለለዕለት። ፳ ወበጽባሕ ይሴብሕ ወይገኒ ለአምላኩ ዘፈጠረ ኵሎ በፍሥሓ፡ ፳፩ ወበአሐዱ ዓመት ዘሱባዔ ሐምስ ኀደገ ጥበ ይስሐቅ በዝንቱ ኢዮቤሌዩ ወገብረ አብርሃም ግዝዐ ዓቢየ ወበወርኅ ሣልስ በዕለተ ኃደገ ጥበ ወልዱ ይስሐቅ። ፳፪ ወይስማኤል ወልዳ ለአጋር ግብጻዊት በቅድመ ገጹ ለአብርሃም አቡሁ በመካኑ። ፳፫ ወተፈሥሐ አብርሃም ወባረኮ ለእግዚአብሔር እስመ ርእየ ክልኤተ ውሉዶ ወኢሞተ ዘእንበለ ውሉድ። ፳፬ ወተዘከረ ቃሎ ዘተናግሮ በዕለተ ተፈልጠ ሎጥ እምኔሁ ወተፈሥሐ፥ እስመ ወሀቦ እግዚአብሔር ዘርአ በዲበ ምድር ከመ ይረሳ ለምድር ወባረኮ በአፉሁ ለፈጣሬ ኵሉ። ፳፭ ወርእየቶ ለይስማኤል ሳራ ዘንዘ ይትዋነይ ወዘይፍን ወአብርሃምኒ እንዘ ይትፌሣሕ ፍሥሐ ዓቢየ ቀንአት ሶበ ይትፌሣሕ ፍሥሐ ዓቢየ ቀንአት ሶበ ርእየቶ ለይስማኤል። ፳፮ ወትቤሎ ለአብርሃም ስድዳ ለዛቲ ወለት ወለወልዳ እስመ ኢይውርስ ወልዳ ለዛቲ ወለት ምስለ ወልድየ ይስሐቅ። ፳፯ ወኀዘን ኮነ በቅድመ አዕይንተ አብርሃም በእንተ አመቱ ወበእንተ ወልዱ ከመ ይስድዶሙ እምኅቤሁ። ፳፱ ወይቤሎ እግዚአብሔር ለአብርሃም ኢይኩን ኃዘን በቅድመ አዕይንቲከ በእንተ ሕፃን ወበእንተ ወለት፥ ኵሎ ዘትቤለከ ሳራ ስማዕ ንባባ ወግበር እስመ በይስሐቅ ይጼዋዕ ለከስም ወዘርእ። ፳፱ ወበእንተ ወልዳሰ ለዛ ወለት ውስተ ሕዝብ ዓቢይ እሬስዮ እስመ እምዘርእከ ውእቱ። ፴ ወገይሶ አብርሃም ወነግህ ነሥአ ኅበውዝ ወዝቀ ማይ ወአስከማ ለአጋር ወለሕፃና ወፈነዋ። ፴፩ ወሖረት እንዘ ታንጌጊ በገዳመ ቤርሳቦ ወተፈጸመ ማይ እምዝቅ ወጸምአ ሕፃን ወስእነ ሐዊረ ወወድቀ ሕፃን ወነሥአቶ እሙ። ፴፪ ወሐዊራ ገደፈቶ ታሕተ አሐቲ ኤልያስ ወሖረት ወነበረት አንጻሮ መጠነ አሐቲ ምንዳፍ እስመ ትቤ ኢይርአይ ሞቶ ለሕፃንየ ወነቢራ በከየት። ፴፫ ወይቤላ መልአክ አሐዱ እምቅዱሳን ምንተ ትበክዪ አንቲ አጋር፥ ወተንሢአኪ ንሥኢዮ ለሕፃን ወአኃዚዮ በእዴኪ እስመ ሰምዐ እግዚአብሔር ቃለኪ ወርእዮ ለሕፃን። ፴፬ ወከሠተት አዕይንቲሃ ወርእየት ዓዘቅተ ማይ ወሖረት ወመልአት ዝቃ ማየ ወአስተየት ሕፃና ወተንሥአት ወሖረት መንገለ በድወ ፋራም። ፴፭ ወልህቀ ሕፃን ወኮነ ነዳፌ ወሀሎ እግዚአብሔር ምስሌሁ፥ ወነሥአት ሎቱ እሙ ብእሲተ እምአዋልደ ግብጽ ወወለደት ሎቱ ወልደ ወጸውዓት ስሞ ናቤዎት እስመ ትቤ ቅሩብ ሊተ እግዚአብሔር ሶበ ጸዋዕክዎ። 
				ምዕራፍ ፲፯።
፩ ወኮነ በሱባዔ ሳብዕ በቀዳሚ ዓመት በወርኅ ቀዳሚ በዝ ኢዮቤልዩ አመ ዓሡር ወሰኑዩ ለዝ ውርኅ ኮና ቃላት በሰማያት በእንተ አብርሃም ከመ ውእቱ መሃይምን አብርሃም ከመ ውእቱ መሃይምን በኵሉ ዘይትናገሮ ወያፈቅሮ እግዚአብሔር እስመ በኵሉ ምንዳቤ ኮነ ምእመነ። ፪ ወመጽአ መኰንን መስቴማ ወይቤ ቅድሜሁ ለአምላክ ናሁ አብርሃም ያፈቅሮ ለይስሐቅ ወልዱ ወያስተኤድም ኪያሁ እምኵሉ በሎ ያዕርጎ ጽንሐሐ ዲበ ምሥዋዕ። ፫ ወአንተ ትሬኢ ለእመ ይገብር ዘንተ ቃለ ወተአምር ለእመ መሃይምን ውእቱ በኵሉ ዘታሜክሮ። ፬ ወእግዚአብሔር የአምር ከመ መሃይምን ውእቱ አብርሃም በኵሉ ምንዳቤ ዘይቢኤሎ፥ እስመ አመክሮ በምግባሩ ወበዓባር ወአምከሮ በብዕለ ነገሥት። ፭ ወአመከሮ በብእሲቱ ካዕበ እንዘ ትትሃየድ ወበክስበት ወአመከሮ በይስማኤል ወበአጋር አመቱ አመ ፈነዎሙ። ፮ ወበኵሎ ዘአመከሮ ተረክበ ምእመነ ወኢተአንተለት ነፍሱ ወኢጐንደየ ገቢሮቶ እስመ ምእመን ወመፍቀሬ እግዚአብሔር ውእቱ። ፯ ወይቤሎ እግዚአብሔር ለአብርሃም፥ አብርሃም፥ ወይቤነ ነየ አነ ወይቤሎ ንሣእ ወልደከ ዘታፈቅር ይስሐቅ፥ ወሑር ውስተ ደብር ልዕልት ወአዕርጎ ውስተ አሐዱ እምአድባር ዘአነ አየድዓከ። ፰ ወአሌለየ እምህየ በነግህ ወጸዐነ እድግቶ ወክልኤተ ደቆ ነሥአ ምስሌሁ ወይስሐቅሃ ወልዶ ወዕፀወ መሥዋዕት ሰፀረ ወሖረ ውስተ መካን በሠሉስ ዕለት። ፱ ወርእየ መካነ እምርኁቅ ወበጽሐ እስከ ዓዘቅተ ማይ ወይቤሎሙ ለደቁ ንበሩ ዝየ ምስለ እድገት ወአነ ወሕፃን ነሐውር ወሰጊደነ ንገብእ ኅቤክሙ። ፲ ወነሥአ ዕፀ መሥዋዕት ወአስከሞ ለይስሐቅ ወልዱ ወነሥአ በእዴሁ እሳተ ወመጥባሕተ ወሖሩ ኅቡረ ክልኤሆሙ ውስተ ውእቱ መካን። ፲፩ ወይቤሎ ይስሐቅ ለአቡሁ አባ፤ ወይቤሎ ነየ አነ ወልድየ ናሁ እሳት ወመጥባሕት ወዕፀው ወአይቴ ወግዕ ዘለጽንሐሕ አባ። ፲፪ ወይቤ እግዚአብሔር ይሬኢ ሎቱ በግዐ ለጽንሐሕ ወልድየ ወቀርበ ኅበ መካን ዘደብረ እግዚአብሔር ወሐነፀ ምሥዋዐ ወአንብረ ዕፀወ ዲበ ምሥዋዕ ወአሰረ ይስሐቅሃ ወልዶ፣ ወአንበሮ ዲበ ዕፀው ዘመልዕልተ ምሥዋዕ። ፲፫ ወሰፍሐ እዴሁ ይንሣእ መጥባሕተ ከመ ይዝብሖ ለይስሐቅ ወልዱ፥ ወአበ ቆምኩ ቅድሜሁ ወቅድመ መኰንን መስቴማ። ፲፬ ወይቤ እግዚአብሔር በሎ ኢያውርድ እዴሁ ላዕለ ሕፃን፥ ወኢይግበር ምንተኒ ላዕሌሁ እስመ አእመርኩ እከም ፈራሄ ዕግዚአብሔር ውእቱ። ፲፭ ወጸዋዕክዎ እምሰማይ ወእቤሎ አብርሃም አብርሃም፤ ወደንገፀ ወይቤ ነየ አነ። ፲፮ ወእቤሎ ኢትፈኑ እዴከ ዲበ ሕፃን ወኢትግበር ምንተኒ ዲቤሁ፥ እስመ ይእዜ አእመርኩ ከመ ፈራሄ እግዚአብሔር አንተ ወኢመሐከ ወልደከ በኵረከ እምኔየ ወተኃፍረ መኰንን መስቴማ። ፲፯ ወአንሥአ አብርሃም አዕይንቲሁ ወርእየ ወናሁ አሐዱ በሐኵ እኁዝ አቅርንቲሁ በዕፀ ሳቤቅ ወይመጽእ ወሖረ አብርሃም ወነሥኦ ለበሐኵ ወአዕረጎ ለጽንሐሕ ህየንተ ወልዱ። ፲፰ ወጸውዖ አብርሃም ለውእቱ መካን ራእየ እግዚአብሔር ከመ ይትበሃል እግዚአብሔር ርእየ ወውእቱ ደብረ ጽዮን። ፲፱ ወጸውዖ እግዚአብሔር ለአብርሃም በስሙ ዳግመ እምሰማይ በከመ አስተርአይናሁ ከመ ንትናገሮ በስመ እግዚአብሔር ወይቤ በርእስየ መሐልኩ ይቤ እግዚአብሔር። ፳ እስመ ገበርከ ዘንተ ቃለ ወኢመሐከ ወልድከ በኵረከ እምኔየ ዘአፍቀርኮ ከመ ባርኮ እባርከከ ወአብዝኖ አስተባዝኅ ዘርአከ ከመ ከዋክብተ ሰማይ ወከመ ኆፃ ዘድንጋገ ባሕር፳፩ ወይወርሱ ዘርእከ አህጉረ ፀሮሙ ወይትባረኩ በዘርእከ ኵሎሙ አሕዛብ ምድር ህየንተ ዘሰማዕከ ቃለ ዚአየ። ፳፪ ወአይዳዕኩ ለኵሉ ከመ ምእመን አንተ ሊተ በኵሉ ዘእቤለከ ሑር በሰላም። ፳፫ ወሖረ አብርሃም ኅበ ደቁ ወተንሥኡ ወሖረ ቤርሳቤ ኅቡረ ወኃደረ አብርሃም ኅበ ዓዘቅተ መሐላ ወገብረ ዛተ በዓለ በኵሉ ዓመታት ሰቡዐ ዕለተ በፍሥሓ። ፳፬ ወሰመያ በዓለ እግዚአብሔር በከመ ሰቡዕ ዕለት እለ ሖረ ወተመይጠ በሰላም። ፳፭ ወከመዝ ውእቱ ሥሩዕ ወጽሑፍ ውስተ ጽላተ ሰማይ በእንተ እስራኤል ወዲበ ዘርኡ ለገቢረ ዛቲ እባአል ሰቡዐ ዕለተ በፍሥሓ በዓለ። ፳፮ ወበዓመት አሐዱ ዘሱባዔ ቀዳሚ በዘርባዓ ወክልኤቱ ኢዮቤልዩ ተመይጠ አብርሃም ወኃደረ አንጻረ ኬብሮን ዛቲ ይእቲ ቃርያቲባርቅ ክልኤተ ሱባዔ ዓመት። ፳፯ ወበዓመት ቀዳሚ ዘሱባዔ ሣልስ ዘዝ ኢዮቤልዩ ተፈጸመ መዋዕለ ሕይወታ ለሳራ ወሞተት በኬብሮን። ፳፰ ወሖረ አብህራም ከመ ይብክያ ወይቅብራ፥ ወናሜክሮ እመ ይትዔገሥ መንፈሱ ወኢይትአተል በቃለ አፉሁ ወተረክበ በዝኒ ዕጉሠ ወኢተሀውከ፥ እስመ በትዕግሥተ መንፈስ ተናገረ ምስለ ውሉደ ኬጢ፥ ከመ የሀብዎ መካነ ከመ ይቅብር በድኖ ውስቲቱ። ፳፱ ወእግዚአብሔር ሞገሰ ወሀቦ ሎቱ በቅድመ ኵሎሙ እለ ይሬእይዎ ወአስተብቍዐ ወየዋሃት እምኅበ ውሉደ ኬጢ፥ ወወሀብዎ ምድረ በዓት ዘካዕበት ዘአንጻረ ማምብራም እንተ ይእቲ ኬብሮን በአርባዓ ብሩር። ፴ ወእሙቱሂ ያስተበቍዕዎ እንዘ ይብሉ ንሁበከ በከ ወእቱሰ ኢነሥአ እምእዴሆሙ በከ፥ እስመ ወሀበ ጌጦ ለመካን ብሩር ፍጹመ ወሰገደ ሎሙ ካዕበ፣ ወእምዝ ቀበረ በድኖ ውስተ በዓት ዘካዕበት። ፴፩ ወኮነ ኵሉ መዋዕለ ሕይወታ ለስራ ምእተ ወዕሥራ ወሰዓተ እሉ ክልኤቱ ኢዮቤልዩ ወአርባዕቱ ሱባዔ ወአሐዱ ዓመት ዝንቱ መዋዕለ ዓመታት ሕይወታ ለሳራ። ፴፪ ወዝ መካራ ዓሥር በዘተመከረ ቦቱ አብርሃም ወተረክበ ምእመነ ዕጉሠ መንፈስ። ፴፫ ወኢይቤ ቃለ በእንተ ንባብ ዘበምድር ዘይቤ እግዚአብሔር የሃባ ኪያሃ ሎቱ ወለዘርኡ እምድኅሬሁ ወመካነ አስተብቍዐ በህየ ከከመ ይቅብር በድኖ እስመ ተረክበ መሃይምነ ወዕጉሠ ወተጽሕፈ ዓርከ እግዚአብሔር ውስተ ጽላተ ሰማይ። 
				ምዕራፍ ፲፰።
፩ ወበዓመት ራብዕ ሎቱ ነሥአ ለይስሐቅ ወልዱ በሲተ ወስማ ርብቃ፥ ወለተ ባቱኤል ወልደ ናኮር እኅወ አብርሃም እኅተ ላባ። ፪ ወባቱኤል ወልደ ሚልካ ብእሲተ ናኮር እኅወ አብርሃም ወለዶሙ ለላባ ወለርብቃ። ፫ ወአብርሃም ነሥአ ሎቱ ብእሲተ ሣልሲተ ወስማ ኬጡራ እምነ ውሉደ ልደ ቤቱ አመ ሞተት አጋር እምቅድመ ሳራ። ፬ ወወለደት ሎቱ ውሉደ ስድስተ፥ ንበሪሃ ወየክሳንሃ ወማዳይሃ ወማዳንሃ ወኢያዝቦቅሃ ወሶሂያሃ በክልኤ ሱባዔ ዓመት። ፭ ወበሱባዔ ሳድስ በካልእ ዓመት ወለደት ርብቃ ለይስሐቅ ክልኤተ ደቂቀ ያዕቆብሃ ወኤሳውሃ። ፮ ወያዕቆብሰ ፍጹም ወራትዕ ወኤሳውሰ ውእቱ ብእሲ ድሩክ፥ ወሐቃላዊ ወጸጓር ወያዕቆብ የኅድር ውስተ ምጽላላት ወልህቁ ወራዙት። ፯ ወተምህረ ያዕቆብ መጽሐፈ ወኤሳውሰ ኢተምህረ እስመ ብእሲ ሐቃላዊ ውእቱ ወነዓዊ ወተምህረ ጸብዐ ወኵሎ ግብረ ድሩከ፥ ወያፈቅር አብርሃም ያዕቆብሃ ወይስሐቅ ያፈቅር ኤሳውሃ። ፰ ወርእየ አብርሃም ግብሮ ለኤሳው ወአእመረ ከመ ያዕቆብ ይጼዋዕ ሎቱ ስም ወዘርእ ወጸውዓ ለርብቃ ወአዘዛ በእንተ ያዕቆብ እስመ ርእየ ከመ ይእተኒ ታፈቅሮ ለያዕቆብ ፈድፋደ እምኤሳው። ፱ ወይቤላ ወለትየ ዕቀቢ ያዕቆብሃ ወልድየ እስመ ውእቱ ይከውን ህየንቴየ ዲበ ምድር ለበረከት በማእከለ ውሉደ ሰብእ ወለኵሉ ዘርአ ሤም ለትምክሕት። ፲ እስመ አአምር ከመ ኪያሁ የኃሪ እግዚአብሔር ሎቱ ለሕዝብ ቃውም እምኵሎሙ እለ ዲበ ገጻ ለምድር። ፲፩ ወናሁ ይስሐቅ ወልድየ ያፈቅሮ ለኤሳው እምያዕቆብ ወአነ እሬእየኪ መፍቀሪተ ጻድቅ ያዕቆብ ወስኪ ዓዲ አሠንዮ ላዕሌሁ። ፲፪ ወይኩና አዕይንትኪ ላዕሌሁ ለፍቅሩ፥ እስመ ውእቱ ይከውንኒ ለበረከት ዲበ ምድር እምይእዜ ወእስከ ኵሉ ትውልደ ዓለም ወይጽንዓ እደውኪ ወትትፈሣሕ ልብኪ በወወልድኪ ያዕቆብ። ፲፫ እስመ ኪያሁ አፍቀርኩ ፈድፋደ እምኵሎሙ ውሉድየ እስመ ለዓለም ይትባረክ ወዘርኡ ይከውን ዘይመልእ ኵሎ ምድረ እመ ይክል ሰብእ ኆልቆ ኆፃ ባሕር ከማሁ ይትኌለቍ ዘርኡሂ። ፲፬ ወኵሎን በረከታት እለ ባረከኒ እግዚአብሔር ኪያየ ወዘርእየ ለያእቆብ ወለዘርኡ ይኩን ኵሎ መዋዕለ ወበዘርኡ ይትባረክ ስምየ ወስመ አበውየ ሤም፣ ወኖኅ ወሄኖክ ወመላኤል ወኤኖስ ወሴት፥ ወአዳም። ፲፭ ወእሙንቱ ይኩን ለሣርሮ ሰማይ ወለአጽንዖ ምድር፥ ወለሐድሶ ኵሉ ብርሃናት ዘዲበ ምጽንዓት። ፲፮ ወጸውዖ ለያዕቆብ በቅድመ አዕይንቲሃ ለርብቃ እሙ ወስዓሞ ወባረኮ ወይቤ ወልድየ ያዕቆብ ፍቅሩ ዘአፍቀረተከ ነፍስየ ይባርከ አምላክ እመልዕልተ ምጽንዓት። ፲፯ ወየሀብከ ኵሎን በረከታት እለ ባረኮ ለአዳም ወሄኖክሃ ወኖኅሃ ወሤምሃ ወኵሎ ዘመጠነ ተናገረኒ ወኵሎ ዘመጠነ ይቤ የሀበኒ ያጥግዕ ላዕሌከ ወላዕለ ዘርእከ እስከ ለዓለም በከመ መዋዕለ ሰማይ ዲበ ምድር። ፲፰ ወኢይመብሉ ላዕሌከ ወላዕለ ዘርእከ መናፍስተ መስቴማ ከመ ያርኅቁከ እምድኅረ እግዚአብሐኢር ዘውእቱ አምላክከ እምይእዜ ወእስከ ለዓለም። ፲፱ ወይኩንከ እግዚአብሔር አምላክ አበ፥ ወአንተሂ ወልደ ወበኵረ ለሕዝብ ኵሎ መዋዕለ ወሑር ወልድየ በሰላም። ፳ ወወፅኡ ክልኤሆሙ ኅቡረ እም ኅበ አብርሃም ወአፍቀረቶ ርብቃ ለያዕቆብ በኵሉ ልባ ወበኵሉ መንፈሳ ብዙኅ ፈድፋደ እምነ ኤሳው፥ ወይስሐቅ ያፈቅሮ ለኤሳው ፈድፋደ እምያዕቆብ። ፳፩ ወበአርባዓ ወክልኤቱ ኢዮቤልዩ በዓመት ቀዳሚ ዘሱባዔ ሳብዕ ፀውዐ አብርሃም ይስማኤልሃ ወዐሠርተ ወክልኤተ ደቆ ወይስሐቅሃ ወክልኤሆሙ ደቂቆ ወስድስተ ደቂቀ ኬጡራ ወውሉዶሙ። ፳፪ ወአዘዞሙ ከመ ይዕቀቡ ፍኖተ እግዚአብሔር ወከመ ይግበሩ ጽድቀ ወያፍቅር አሐዱ አሐዱ ቢጾ ከመ ይኩኑ ከማሁ በውስተ ኵሉ ጸብእ ከመ ይሑሩ አሐዱ አሐዱ ላዕሌሆሙ ዲበ አሐዱ አሐዱ። ፳፫ ወለገቢረ ፍትሕ ወጽድቅ በዲበ ምድር ወከመ ይክስቡ ውሉዶሙ በኪዳን እንተ ተካየድከ ምስሌሆሙ ወከመ ኢይትዓደዉ የማነ ወጸጋመ እምኵሎን ፍናዌ ዘአዘዘነ እግዚአብሐኢር ከመ ንትዓቀብ እምኵሉ ዝሙት ወርኵስ ወከመ ንኅድግ እማእከሌነ ኵሎ ርኩሰ ወዝሙተ። ፳፬ ወእመ ዘመወት ለክሙ ኵላ ብእሲት ወእመሂ ወለት አውዕይዋ በእሳት ወኢይዘምዋ ድኅረ አዕይንቲሆን ወልቦንሂ ወበእደዊሆሙ ከመ ኢይንሥኡ ሎሙ ብእሲተ እምአዋልደ ከነዓን እስመ ይሤረው ዘርአ ከነዓን እምድር። ፳፭ ወነገሮሙ ኵነኔሆሙ ለረዓይት ወኵነኔ ሰዶም ከመ ተኰነኑ በእንተ እከዮሙ ወበእንተ ዝሙት ወርኩስ ወሙስና በበይናቲሆሙ በዝሙት ሞቱ። ፳፮ ወአንተሙኒ ተዓቀቡ ቅምኵሉ ዝሙት ወርኵስ ወእምኵሉ ግማኔ ኃጢአት ከመ ኢተሀቡ ስመነ ለመርገም ወኵሎ ሕይወተክሙ ለትምክሕት ወኵሎ ውሉደክሙ ለሙስና በሰይፍ ወትከውኑ ርጉማነ ከመ ሰዶም ወኵሎ ተረፈክሙ ከመ ውሉደ ገሞራ። ፳፯ አነ አሰምዕ ለክሙ ውሉድየ አፍቅርዎ ለአምላከ ሰማይ ወተፀመዱ ኵሎ ትእዛዘ ወኢትሑሩ ድኅረ ጣዖቶሙ ወድኅረ ርኵሶሙ ወአማልክተ ሰብኮ ኢትገበሩ ለክሙ ወግልፎዋተ እስመ ከንቱ ወእቱ። ፳፰ ወኢምንትኒ መንፈስ አልቦሙ እስመ ግብረ እደው እሙንቱ ወለኵሎሙ እለ ይትዌከሉ ቦሙ ኢታምልክዎሙ ወኢትስግዱ ሎሙ። ፳፱ አላ አንትሙሰ አምልኩ አምላከ ልዑለ ወስግዱ ሎቱ ወትረ ወተሰፈዉ ገጸ ዚአሁ በኵሉ ጊዜ ወግበሩ ፍትሐ ወጽድቀ ወርትዐ በቅድሜሁ ከመ ይፍቱ ላዕሌክሙ ወየሀብክሙ ምሕረቶ ወያወርዱ ለክሙ ዝናመ ነግህ ወሠርከ። ፴ ወይባርክ ኵሎ ተግባረክሙ ወኵሎ ዘተገበርክሙ በዲበ ምድር፥ው እይባርክ እክለከ ወማየከ፥ ወይባርክ ዘርአ ከርሥከ ወዘርአ ምድከ ወመራዕየ አልሕምቲከ ወመራዕየ አልሕምቲከ ወመራዕየ አባግዒከ ወትከውን ለበረከት በዲበ ምድር። ፴፩ ወይፈትዉክሙ ኵሎሙ አሕዛበ ምድር፥ው እይባርኩ ውሉደክሙ በስምየ ከመ ይኩኑ ቡርካነ፥ በከመ አነ። ፴፪ ወወሀቦ ለይስማኤል ወልዱ ወለውሉደ ኬጡራ ሃብተ፥ ወፈነዎሙ እምይስሐቅ ወልዱ ወኵሎ ወሀቦ ለይስሐቅ ወልዱ። ፴፫ ወሖረ ይስማኤል ወውሉዱ ወውሉደ ኬጡራ ወውሉዶሙ ኅቡረ ወኀደሩ እምፋርሞን እስከ ምብዋአ ባቢሎን ውስተ ኵላ ምድር እንተ ገጸ ጽባሕ አንጻረ ገዳ፣ ወተደመሩ እሉ ምስለ እሉ ወተፀውዐ ስሞሙ ዓረብ ወእስማኤላውያን።
				ምዕራፍ ፲፱። 
፩ ወበሳድስ ዓመት ዘሳብዕ ሱባዔ ዘዝንቱ ኢዮቤልዩ ፀውዐ አብርሃም ይስሐቅሃ ወልዶ ወአዘዞ እንዘ ይብል አነ ረሳዕኩ ወኢየአምር ዕለተ ሞትየ እስመ ጸገብኩ መዋዕልየ ወናሁ አነ ወልደ ምእት ወሰብዓ ወሐምስቱ ዓእምት። ፪ ወበኵሉ መዋዕለ ሕይወትየ ሀሊሎኩ እንዘ እዜከሮ ለእግዚአብሔር ወእንዘ አኃሥሥ በኵሉ ልብየ ከመ እግበር ፈቃዳቲሁ ለአምላኪየ ወከመ አርትዕ ሐዊረ በኵሉ ፍናዊሁ። ፫ ጣዖተ ጸልአት ነፍስየ ከመ እትዓቀብ ለገቢረ ፈቃዱ ለዘፈጠረኒ እስመ አምላክ ሕያው ውእቱ ወቅዱስ ውእቱ ወምእመን ወጻድቅ ውእቱ እምኵሉ። ፬ ወአልቦ ዓመፃ በኅቤሁ ነሢአ ገጽ ወነሢአ ሕልያን እስመ አማልከ ጽድቅ ውእቱ ወገባሬ ኵነኔ ውእቱ እምኵሎሙ እለ ይትዓደዉ ትእዛዞ ወለእለ ይሜንኑ ኪዳኖ። ፭ ወአንተኒ ኦ ወልድየ ዕቀብ ትእዛዞ ወሥርዓቶ ለርኩሳን፥ ወድኅሬሆሙ ለግልፎ ወድኅሬሆሙ ለስብኮ። ፮ ወኢትብላዕ ወኢምንትኒ ደመ ዘአርዌ ወእንስሳ ወዘኵሉ ዖፍ ዘይሠርር ውስተ ሰማይ። ፯ ወለእመ ኃረድከ ኅርድ ለጽንሐሐ ሰላም ዘይሠጠው ወደሞሙ ትክዑ ውስተ ምሥዋዕ ወኵሉ ስብሐ ጽዮሐሕ ታዓርግ ውስተ ምሥዋዕ ምስለ ሥንዳሌ ወመሥዋዕተ ልውሰ በቅብዕ ምስለ ሞጻሕቱ ታዓርጎ ኵሎ ኅቡረ ዲበ ምሥዋዕ ጽንሐሐ መዓዛ ሠናይ ቅድመ እግዚአብሔር። ፰ ወከመ ስብሐ መሥዋዕተ መድኃኒት ታነብር ዲበ እሳት ዘዲበ መሥዋዕት በከመ ስብሕ ዘዲበ ከርሥ ወኵሎ ስብሐ ዘዲበ ንዋየ ውሥጥ ወክልኤ ኵልያተ ወኵሎ ስብሐ ዘዲቤሆሙ ወዘዲበ መናቅዕ ወከብድ ምስለ ኵልያት ጥብሉለ። ፱ ወታዐርግ ዘንተ ኵሎ ለመዓዛ ሠናይ ወይሠጠው ቅድመ እግዚአብሔር ምስለ መሥዋዕቱ ወምስለ ሞጻሕቱ ለመዓዛ ሠናይ ኅብስተ ጽንሐሕ ለእግዚአብሔር ወሥጋሁ ብላዕ በይእቲ ዕለት ወበሳኒታ። ፲ ወኢይዕርብ ላዕሌሁ ፀሐይ፥ ዘአመ ሳኒታ እስከ ሶበ ይትበላዕ፥ ወኢይትርፍ ለዕለት ሣልስት እስመ ኢይሠጠዎ እስመ ኢኮነ ኅሩየ፥ ወኢይትበላዕ እንከ ወኵሎሙ እለ ይበልዕዎ ኃጢአተ ሎሙ ይነሥኡ። ፲፩ እስመ ከመዝ ረከብኩ ጽሑፈ ውስተ መጽሐፈ አበውየ ቀደምት ውስተ ነገረ ሄኖክ ወውስተ ነገረ ኖኅ። ፲፪ ወውስተ ኵሉ መሥዋዕትከ ደይ ፄወ ወኢይጸራዕ ኪዳነ ፄው ውስተ ኵሉ መሥዋዕትከ ቅድመ እግዚአብሔር። ፲፫ ወተዓቀብ በዕፀወ መሥዋዕት ከመ ታብእ ዕፀወ ዲበ ምሥዋዕ ዘንተ ክመ ቂጵርሶን ወዴፍራን ወሰጋድ ወሰጥራቢሎን ወጲጦን ወቄዶርን ወቡራቱ ወቴኖክ ወዕፀ ዘይት መርሳኒ ወደፍን ወቄዳር ዘስሙ ኦርቦቅ ወቢስም። ፲፬ ወእምእሉ ዕፀው አንብር መትሕተ ጽንሐሕ ዲበ ምሥዋዕ ምኩረ ርእዮሙ ወኢታንብር ኵሎ ዕፀ ንቁዐ ወፌዋ ዕፀወ ጽኑዓን ወእዩያነ ዘአልቦ ምንተኒ ነውር ፍጹመ ወሐዲሰ ተክለ። ፲፭ ወኢታንብር ዕፀ ብሉየ እስመ ወጽአ መዓዛሁ ላዕሌሁ ከመ ቀዳማዊ ዘእንበለ እሉ ዕፀው አልቦ ዘታነብር ባዕድ እስመ መዓዛሁ ውስተ ሰማይ ዕቀብ ዘ ትእዛዘ። ፲፮ ወግበር ወልድየ ከመ ታርትዕ በኵሉ ግብርከ ወበኵሉ ጊዜ ኩን ንጹሐ በሥጋከ ወሕፀብ በማይ ዘእንበለ ትሑር ለአዕርጎ ውስተ ምሥዋዕ ወሕፅብ እዴከ ወእግረከ ዘእንበለ ትቅረብ ውስተ መሥዋዕት። ፲፯ ወሶበ ፈጸምከ አዕርጎ መሥዋዕት ግባእ ወተሐፀብ እደዊከ ወእገሪከ፥ ወኢያስተርኢ በዲቤክሙ ኵሉ ደም ወውስተ አልባሲክሙ። ፲፰ ተዓቀብ ወልድየ በደም ተዓቀብ ጥቀ ድፍኖ ውስተ ምድር ወኢትብልዑ እንከ ደመ እስመ ደም ነፍስ ይእቲ ወኢትብላዕ ምንትኒ ደመ። ፲፱ ወኢትንሣእ ሕልያነ ዲበ ኵሉ ደመ ሰብእ ከመ ኢይትከዓው በከ ዘእንበለ ኵነኔ እስመ ደም ውእቱ ዘይትከዓው የኃጥኣ ለምድር ወደም ኢትክል ነጺሐ እምደመ ሰብእ ዘእንበለ በደመ ዘከዓዎ። ፳ ወኢትንሣእ ሕልያነ ወአምኀ በደመ ሰብእ ደመ በደም ወይሰጠወክሙ ቅድመ እግዚአብሔር አምላክ ልዑል። ፳፩ ወይከውን ዑቃቤሁ ለሠናይ ወከመ ትትዓቀብ እምኵሉ እኩይ ወከመ ያድኅንከ እምኵሉ ሞት። ፳፪ እሬኢ አነ ወልድየ ኵሎ ግብረ እጓለ እመሕያው ከመ ኃጢአት ወእከይ ወኵሎ ግብሮሙ ርኩሰ ወምናኔ ወግማኔ ወአልቦ ጽድቅ ምስሌሆሙ። ፳፫ ተዓቅብ ወኢትሑር ውስተ ፍኖቶሙ ወለከይድ ውስተ አሠሮሙ ወኢትስሐት ስሕተት እስከ ለሞት፥ ቅድመ አምላክ ልዑል፤ ወየኃብእ ገጾ እምኔከ ወያግብአከ ውስተ እደ አበሳከ ወይሤርወከ እምነ ምድር ወዘርአከኒ እመትሕተ ሰማይ፥ ወይትኃጐል ስምከ ወዘርእከ እምኵሉ ምድር። ፳፬ ተገኃሥ እምኵሉ ግባሪሆሙ ወእምኵሉ ርኵሶሙ ወተዓቀብ ዑቃቤ ዘአምላክ ልዑል ወግበር ፈቃዳቲሁ ዘአምላክ ልዑል ወግበር ፈቃዳቲሁ ወታረትዕ በኵሉ። ፳፭ ወይባርከከ በኵሉ ምግባሪከ፥ ወያነሥእ እምኔከ ተክለ ጽድቅ በኵሉ ምድር ወበኵሉ ትውልደ ምድር፥ ወይትአመር ስምየ ወስምከ በመትሕት ሰማይ በኵሉ መዋዕል። ፳፮ ሑር ወልድየ በሰላም ወያጽንዕከ አምላክ ልዑል አምላኪየ ወአምላክከ ለገቢረ ፈቃዳቲሁ ወይባርክ ኵሎ ዘርአከ ወተረፈ ዘርእከ ለትውልድ ዘለዓለም በኵሉ በረከተ ጽድቅ ከመት ኩን ለበረከት በኵሉ ምድር ወወፅአ እምኅቤሁ እንዘ ይትፌሣሕ።
				ምዕራፍ ፳።
፩ ወኮነ በሱባዔ ቀዳሚ በዘአርባዓ ወአርባዕቱ ኢዮቤልዩ በካልእ ዓመቱ ወውእቱ፥ ዓመት በዘሞተ አብርሃም መጽኡ ይስሐቅ ወይስማኤል እምዓዘቅተ መሐላ ከመ ይግበሩ በዓለ ሱባዔያት ዛቲ በዓል ዘቀዳሜ ማእረር ኅበ አብርሃም አቡሆሙ። ፪ ወተፈሥሐ አብርሃም እስመ ክሌሆሙ ደቂቁ መጽኡ እስመ ብዙኀ ጥሪቱ በቤርሳቤእ ወየሐውር፥ ይስሐቅ ይዋሂ ጥሪቶ ወይገብእ ኀበ አቡሁ። ፫ ወበዝ መዋዕል መጽአ ይስማኤል ይርአይ አባሁ ወመጽኡ ኵሎሙ ኅቡረ። ፬ ወጠብሖ ይስሐቅ መሥዋዕተ ለጽንሐሕ ወአዕረገ ዲበ መሥዋዐ አቡሁ ዘገርብረ በኬብሮን ወሦዐ መሥዋዕተ መድኃኒት ወገብረ ግዝዐ ፍሥሓ በቅድመ ይስማኤል እኁሁ። ፭ ወገብረት ርብቃ ዳፍንተ ሐዲሰ እምሥርናይ ሐዲስ ወወሀበቶ ለያዕቆብ ወልዳ ከመ ያብእ ለአብርሃም አቡሁ እምቀዳሜ ፍሬ ምድር ከመ ይብላዕ ወይባርክ ፈጣሬ ኵሉ እንበለ ይሙት። ፮ ወይስሐቅኒ ውእቱ ፈነወ በእደ ያዕቆብ ዘይሤኒ መሥዋዕተ መድኃኒት አብርሃም ይብላዕ ወይስተይ ወበልዐ ወሰትየ ወባረኮ ለአምላክ ልዑል ዘፈጠረ ሰማየ ወምድረ ወኵሎ ስፍሐ ምድር ወወሀቦሙ ለውሉድ ሰብእ ይብልዑ ወይስተዩ ወይባርኩ ፈጣሪሆሙ። ፯ ወይእዜኒ እትጋነይ ለከ አምላኪየ እስመ አርአይከኒ ዘንተ ዕለተ ወናሁ አነ ወልደ ምእት ወሰብዓ ወኀምስቱ ዓመት፥ ወልሂቅ ወፍጹመ መዋዕል ወኵሎን መዋዕልየ ኮናኒ ሰላመ ወሰይፈ ጸላኢ ኢሞዐኒ። ፰ ወበኵሉ ዘወሀብከኒ ወበውሉድየ ኵሎ መዋዕለ ሕይወትየ እስከ ዛቲ ዕለት ይኩን አምላኪየ ሣህልከ ላዕለ ገብርከ ወላዕለ ዘርአ ውሉዱ ከመ ይኩንከ ሕዝበ ኅሩየ ወርስተ እምኵሉ አሕዛበ ምድር እምይእዜ ወእስከ ኵሉ መዋዕል ዘትውልደ ምድር ለኵሉ ዓለማት። ፱ ወጸዎዖ ለያዕቆብ ወይቤሎ ወልድየ ያዕቆብ ይባርከ አምላከ ኵሉ ወያ ኃይልከ ለገቢረ ጽድቅ ወፈቃዱ በቅድመ ዚኣሁ ወይኅረይ ብከ በቅድመ ዚአሁ ወይኅረይ ብከ ወበዘርእከ ከመት ኩንዎ ሕዝበ ለርስቱ በከመ ፈቃዱ በኵሉ መዋዕል። ፲ ወአንተኒ ወልድየ ያዕቆብ ቅረብ ወሰዓመኒ ወቀርበ ወሰዓሞ። ፲፩ ወይቤ ቡሩክ አንተ ያዕቆብ ወልድየ ወኵሎሙ ውሉደ እግዚአብሔር ልዑል በኵሉ ዓለማት የሀብከ እግዚአብሔር ዘርአ ጽድቅ እምውሉድከ፥ ወይቀድስ በማእከለ ኵሉ ምድር ወይትቀነዩ ለከ አሕዛብ ወይስግዱ በቅድመ ዘርእከ ኵሎሙ አሕዛብ። ፲፪ ኩን ኃያለ በቅድመ ሰብእ እንዘ ትሜብል ውስተ ኵሉ ዘርአ ሴት አሜሃ ይጸድቃ ፍናዊከ ወፍናወ ውሉድከ ለከዊነ ሕዝብ ቅዱስ። ፲፫ ወየሀብከ አምላክ ኵሎን በረከታተ እለ ባረኮ ወእለ ባረኮሙ ለኖኅ ወለአዳም ያዕርፉ ዲበ ድማኅከ ለቅዳሴ ዘርእከ ለኵሉ ትውልድ ትውልድ ወእስከ ለዓለመ ዓለም። ፲፬ ወያንጽሕከ እምኵሉ ርስሐት ወርኵስ ከመ ታስተሥሪ እምኵሉ አበሳ ዘበኢያእምሮ ጌገይከ ወያኃልከ ወይባርከ ትረስ ኵሎ ምድረ፥ ወየሐድስ ኪዳኖ ምስሌከ ከመ ትኩኖ ሕዝበ ለርሱ በኵሉ ዓለማት። ፲፭ ወውእቱ ይኩንከ ለከ ወለዘርእከ አምላከ ዘበህልው ወዘበጽድቅ በኵሉ መዋዕለ ምድር። ፲፮ ወአንተኒ ያዕቆብ ወልድየ ተዘከር ቃልየ ወዕቀብ ትእዛዛተ አብርሃም አቡከ ተፈለጥ እምአሕዛብ ወኢትብላዕ ምስሌሆሙ ወኢትግበር በከመ ምግባሪሆሙ ወኢትኩኖሙ ቢጸ። ፲፯ እስመ ግብሮሙ ርኩስ ወኵሉ ፍናዊሆሙ ግሙን ወምናኔ ወሰቆራር መሥዋዕቶሙ ለአብድንት ዘይብሑ ወለአጋንንት ይሰግዱ ወበውስተ መቃብራት ይብልዑ። ፲፰ ወኵሉ ግብሮሙ ከንቱ ወበክ፥ ወአልቦሙ ልብ ለሐልዮ ወኢኮነ አዕይንቲሆሙ ዘይሬኢ ምንት ግብሮሙ። ፲፱ ወእፎ እሙንቱ ይስሕቱ እንዘ ይብሉ ለዕፅ አንተ አምላኪየ፥ ወለእብን እንተ እግዚእየ ወአንተ መባልሕየ ወኢሀሎ ልብ። ፳ ወአንተኒ ወልድየ ያዕቆብ አምላክ ልዑል ይርዳእከ ወአምላከ ሰማይ ይባርከ ወያግኅሥከ እምነ ርኵሶሙ ወእምኵሉ ስሕተቶሙ። ፳፩ ተዐቀብ ወልድየ ያዕቆብ ከመ ኢትንሣእ ብእሲተ እምነ ኵሉ ዘርአ አዋልደ ከነዓን እስመ ኵሉ፥ ዘርኡ ለሥራዌ እምድር እስመ በአበሳ ካምስሕተ ከነዓን ወኵሉ ዘርኡ ይደመሰስ እምድር ወኵሉ ተረፉ፥ ወዘይድኅን አልቦ እምኔሁ አመ ዕለት ደይን። ፳፪ ወለኵሎሙ እለ ያመልኩ ጣዖተ ወለጽሉአን አልቦሙ ምትኒ ተስፋ በምድር ሕያዋን እስመ ውስተ ሲኦል ይወርዱ ወውስተ መካነ ደይን የሐውሩ ወአልቦሙ ምንትኒ ዝክር በዲበ ምድር ከመ ተንሥኡ ውሉደ ሰዶም እምድር ከማሁ ይትነሥኡ ኵሎሙ እለ ያመልኩ ጣዖተ። ፳፫ ኢትፍራህ ወልድየ ያዕቆብ ወኢትደንግፅ ወልደ አብርሃም አምላክ ልዑል ይዕቀብከ እምኵሉ ሙስና፥ ወእምኵሉ ፍኖተ ስሕተት ውእቱ ይባልሕከ። ፳፬ ዘንተ ቤተ ሐነፅኩ ሊተ ከመ አንብር ስምየ ላዕሌሁ በዲበ ምድር፥ ተውህበት ለከ ወለዘርእከ ለዓለም፥ ወትሰመይ ቤተ አብርሃም። ፳፭ እስመ ተሐንስጽ ቤትየ ወታቀውም ስምየ ቅድመ አምላክ እስከ ለዓለም ወስምከ ይቀውም ውስተ ኵሉ ትውልደ ምድር፥ ወአኅለቀ እንዘ ይኤዝዞ ወእንዘ ይባርኮ። ፳፮ ወሰበኩ ክልኤሆሙ ኅቡረ ውስተ ዓራት አሐቲ ወኖመ ያዕቆብ ውስተ ሕፅነ አብርሃም አበ አቡሁ፥ ወሰዓሞ ስብዐ ወተፈሥሐ ምሕረቱ ወልቡ ላዕሌሁ ወባረኮ በኵሉ ልቡ። ፳፯ ወይቤ አምላክ ልዑል አምላከ ኵሉ ወፈጣሬ ኵሉ ዘአውፃእከኒ እምነ ኡር ዘከለዳውያን ከመ ተሀበኒ ዛተ ምድር ከመ እረሳ ለዓለም ወከመ አቅም ዘርእ ቅዱሰ ከመ ይትባረክ ለዓለም፡ ፳፰ ባርኮ ለያዕቆብ ወልድየ ዘበኵሉ ልብየ ወዘበምሕረትየ በእለ እትፌሣሕ ቦቱ ወይኩን ሣህልከ ወምሕረትከ ነዋኅ ላዕሌሁ ወላዕለ ዘርኡ ኵሎ መዋዕለ፥ ወኢትኅድጎ ወኢትትኀየዮ እምይእዜ ወእስከ መዋዕል ዘለዓለም። ፳፱ ወይኩና አዕይንቲከ ክሡታተ ላዕሌሁ ወላዕለ ዘርኡ ከመ ይዕቀብዎ ወከመ ትባርኮ ወከመ ትቀድሶ አንተ ለሕዝብከ ዘለርስትከ ወባርኮ በኵሉ በርከታቲከ እምይእዜ ወእስከ ኵሎን መዋዕል ዘለዓለም። ፴ ወሐድስ ኪዳንከ ወሣህለከ ምስሌሁ ወምስለ ዘርኡ በኵሉ ፈቃድከ ወበኵሉ ትውልደ ምድር። ፴፩ ወአንበረ ክልኤሆን አፃብዐ ያዕቆብ ዲበ አዕይንቲሁ ወባረኮ ለአምላከ አማልክት ወከደነ ገጾ።
				ምዕራፍ ፳፩።
፩ ወሰፍሐ እገሪሁ ወኖመ ንዋመ ዘለዓለም ወተጋብአ አበዊሁ ወበዝ ኵሉ ሀሎ ያዕቆብ ይሰክብ ውስተ ሕፅኑ ወኢያእመረ ከመ ሞተ አብርሃም አበ አቡሁ። ፪ ወነቅሐ ያዕቆብ እምንዋሙ ወናሁ ቈረ አብርሃም ወኮነ ከመ በረድ፥ ወይቤ አባ አባ፥ ወአልቦ ዘነበቦ፥ ወአእመረ ከመ ሞተ አብርሃም። ፫ ወተንሥአ እምሕፅንኑ ወሮፀ ወነገራ ለርብቃ እሙ ወሖረት ርብቃ ኅበ ይስሐቅ ሌሊተ ወነገረቶ ወሖሩ ኅቡረ ወያዕቆብ ምስሌሆሙ ወማኅቶት ውስተ እዴሁ። ፬ ወሐዊሮሙ ረከብዎ ለአብርሃም እንዘ ይሰክብ በድኑ ወወድቀ ይስሐቅ ውስተ ገጸ አቡሁ ወበከየ ወሰዓሞ ወቃል ተሰምዐ በቤተ አብርሃም። ፭ ወተንሥአ ይስማኤል ወልዱ ወሖረ ኅበ አብርሃም አቡሁ ወበከዮ ለአብርሃም አቡሁ ውእቱ ወኵሉ ቤተ አብርሃም በከዩ ብካየ ዓቢየ። ፮ ወቀበርዎ ውስተ በአተ ካዕበት ቅሩበ ሳራ ብእሲቱ ውሉዱ ይስሐቅ ወይስማኤል ወበከይዎ አርባዓ መዋዕለ ኵሉ ሰብአ ቤቱ። ፯ ወይስሐቅ ወይስማኤል ወኵሉው ሉዶሙ ወውሉደ ኬጡራ በመካኖሙ ወተፈጸመ ላሀ ብካየ አብርሃም። ፰ ወሠለስተ ኢዮቤልወ ወአርባዕተ ሱባዔ ዓመት ሕይወ ወውእቱ ምእት ወሰብዓ ወሐምስቱ ዓመት ወተፈጸመ መዋዕለ ሕይወቱ፥ ወልኅቅ ወፈጸመ መዋዕሊሁ እስመ መዋዕለ ቀደምትሰ እማንቱ በሕይወቶሙ ዐሠርቱ ወተስዐቱ ኢዮቤላ ውሳት። ፱ ወእምድኅረ ማየ አይኅሰ አኀዙ ይንትጉ እምዐሠርቱ ወተስዓቱ ኢዮቤላውስትው እለአሕፅዎ እምኢዮቤላ ውስተ ወለረሲዕ ፍጡነ ወለተጸግቦ መዋዕሊሆሙ እምገጸ ሕማም ብዙኅ ወበእከየ ፍናዊሆሙ ዘእንበለ አብርሃም። ፲ እስመ አብርሃም ፍጹም በኵሉ ምግባሪሁ ምስለ እግዚአብሔር እንዘ ያሠምሮ በጽድቅ በኵሉ መዋዕለ ሕይወቱ። ፲፩ ወናሁ ኢፈጸመ አርባዕተ ኢዮቤላውሳተ በሕይወቱ እስመ ረስዐ ቅድመ ገጸ እከይ ወጸግበ መዋዕላቲሁ። ፲፪ ወኵሉ ትውልድ ዘይትነሣእ እምይእዜ ወእስከ ዕለተ ደይን ዓባይ ይረስዑ ፍጡነ ዘእንበለ ይፈጽሙ ክልኤተ ኢትዮቤላተ። ፲፫ ወትከውን እንተ ተኃዶሙ አእምሮቶሙ እምርስዖሙ ወትትአተት ኵላ አእምሮቶሙ። ፲፬ ወበውእቱ መዋዕል እመ ሕይወ ብእሲ ኢዮቤልወ ወመንፈቀ ኢዮቤልው ይብሉ በእንቲአሁ አብዝኅ ሐይወ። ፲፭ ወመብዝኅተ መዋዕሊሁ ሕማም ወሥራሕ ወምንዳቤ ወአልቦ ሰላም፥ ወስመ መቅሠፍት ዲበ መቅሠፍት፥ ወጽልአነ ዲበ ጽልአነ ወምንዳቤ ዲበ ምንዳቤ ወስምዓት እኩይ ዲበ ስምዓት እኩይ ወደዌ ዲበ ደቄ። ፲፮ ወኵሉ ኵነኔ እኩይ ዘከማሁ ዝንቱ ምስለ ደዌ ወገበጥባጥ ወአስሐትያ ወበረድ ወሐመዳ ወነበርጻው ወሰከህካህ ወሰዖዛዝ ወዓባር ወሞት ወመጥባሕት ወፂዋዌ ወኵሉ መቅሠፍት ወሕማም። ፲፯ ወኵሉ ዝንቱ ዘይመጽእ በትውልድ እኪት እንተ ታኤብስ ምድር በርኵሰ ዝሙት ወበግማኔ ወበሰቆራር ግብሮሙ። ፲፰ ወአሜሃ ይብሉ ለቀደምት መዋዕሊሆሙ ብዙኅ እስከ ዐሠርቱ ምእት ዓመት ወሠናይ። ፲፱ ወናሁ መዋዕለ ሕይወትነሰ እመ አብዝኅ ሰብእ ሐይወ ሰብዓ ዓመት፥ ወእመ ኀየለ ሰማንያ ዓመት፥ ወኵሉ እኩይ ወአልቦ ምንትኒ ሰላም በመዋዕለ ይእቲ ትውልድ እኪት። ፳ ወበይእቲ ትውልድ ይከውኑ ደቂቅ እንዘ ይዘልፉ አበዊሆሙ ወአእሩጊሆሙ በእንተ ኃጢአት ወበእንተ ዓመፃ ወበእንተ ንባበ አፉሆሙ ወበእንተ እኩያት ዓበይት ዘእሙንቱ ይገብሩ። ፳፩ ወበእንተ ኃዲጎቶሙ ሥርዓተ ዘተካየደ እግዚአብሔር ማእከሌሆሙ ወማእከሌሁ ከመ ይዕቀቡ ወይገበሩ ትእዛዞ ወሥርዓቶ ወኵሎ ሕጎ ወአልቦሙ ተግኅሦ ጸጋመ ወየማነ እስመ ኵሎሙ አእከዩ። ፳፪ ወኵሉ አፍ ይትናገር አበሳ፥ ወኵሉ ግብሮሙ ርኩስ ወሰቆራር፥ ወኵሉ ፍኖቶሙ ግማኔ ወርኵስ ወሙስና። ፳፫ ናሁ ምድር ትትኃጐል በእንተ ኵሉ ምግባሮሙ ወአልቦሙ ዘርአ ወይን ወአልቦሙ ቅብዕ እስመ ካሕድ ኵሉ ምግባሪሆሙ ወኵሎሙ ይትኀጐሉ ኅቡረ አራዊት ወእንስሳ ወአዕዋፍ ወኵሉ ዓሣተ ባሕር እምቅድመ ውሉደ ሰብእ። ፳፬ ወይትበአሱ እሉ ስምለ እሉ፥ ወራዙት ምስለ ሊቃናት ወሊቃናት ምስለ ወራዙት ነዳይ ምስለ ባዕል፥ ወትሑት ምስለ ዓቢይ ወምስኪን ምስለ መኰንን በእንተ ሕግ ወበእንተ ኪዳን። ፳፭ እስመ ረስዑ ትእዛዘ ወኪዳነ ወበዓለ፥ ወወርኀ ወሰንበተ ወኢዮቤለ ወኵሎ ኵነኔ ወይቀውሙ በአስይፍት ለቀትል ከመ ይሚጥዎሙ ውስተ ፍኖቶሙ መብእስ። ፳፮ ወእለ የዓቅቡ ሕገ ኢይትመየጡ እስከ ይትከዓው ደም ብዙኅ ዲበ ምድር እሉ ዲበ እሉ ወእለ ኢድኅኑ በፍኖተ ጽድቅ ኢይትመየጡ እምነ እከዮሙ። ፳፯ እስነ ኵሎሙ ለትዕግልት ውስተ ብዕል ይትነሥኡ ከመ ይንሣእ አሐዱ ኵሎ ዘቢጹ። ፳፰ ወስመ ዓቢይ ይሰመዩ ወአኮ በህልው ወአኮ በጽድቅ ወቅድስተ ቅዱሳን ያረኵሱ በርኵሰ ሙስና ግማኔሆሙ። ፳፱ ወይከውን መቅሠፍት ዓቢይ ዲበ ግብረ ይእቲ ትውልድ ለኀበ እግዚአብሔር ወይሁቦሙ ለመጥባሕጥ ወለኵነኔ ወለፂዋዌ ወለሃይድ ወለብልዓት ወያነቅሕ ላዕሌሆሙ ኃጥአኒሆሙ ለአሕዛብ እለ አልቦ ላዕሌሆሙ ምሕረት ወሣህል። ፴ ወለገጸ መኑሂ ኢያደልዉ ኢ ለልሂቅ ወኢ ለወሬዛ ወኢ ለመኑሂ እስመ እኩያን ወኃያላን ከመ ይእከዩ እምኵሉ ውሉደ ሰብእ ወይግበሩ ውስተ እስራኤል ሀከከ ወዲበ ያዕቆብ አበሳ ወይትከዓው ውደም ብዙኅ ዲበ ምድር ወአልቦ ዘያስተጋብእ ወአልቦ ዘይቀብር። ፴፩ ወበውእቱ መዋዕል ይጸርሑ ወይጼልዩ ከመ ይድኃኑ እምእደ ኃጥአን አሕዛብ ወአልቦ ዘያድኅን። ፴፪ ወይፀዓዱ አርእስተ ደቂቅ በሲበት ወያስተርኢ ሕፃን ወልደ ሠለስቱ ሱባዔ ልሂቀ ከመ ዘምእት ዓመቱ፥ ወይትኃጐል ቁመቶሙ በምንዳቤ ወበፃዕር። ፴፫ ወበውእቶን መዋዕል ይእኅዙ ደቂቅ ይትኃሠሡ ሕገ ወለኀሲሠ ትእዛዝ ወለተመይጦ ውስተ ፍኖተ ጽድቅ ወይእኅዛ መዋዕል ይብዝኃ ወይልሀቃ። ፴፬ ወውሉደ ሰብእ ትውልድ እምትውልድ ወዕለት እምዕለት እስከ ሶበ ይቀርብ መዋዕሊሆሙ ለዓሠርቱ ምእት ዓመት ወለብዙኅ ዓመታት እምነ ብዙኅ መዋዕል። ፴፭ ወአልቦ ልሂቅ ወአልቦ ዘይጸግብ መዋዕለ እስመ ኵሎሙ ሕፃናተ ወደቂቀ ይከውኑ ወኵሎሙ መዋዕሊሆሙ በሰላም ወበፍሥሓ ይፌጽሙ ወየሐይዉ። ፴፮ ወአልቦ መኑሂ ሰይጣን ወአልቦ እምኑሂ እኩይ ዘያማስን እምሰ ኵሎን መዋዕሊሆሙ መዋዕለ በረከት ወፈውስ ይከውና። ፴፯ ወአሜሃ ይፌውስ እግዚአብሔር አግብርቲሁ ወይትነሥኡ ወይሬእዩ በዓለም ሰላመ ዓቢየ ወይሰድዱ ጸላእቶሙ። ፴፰ ወይሬእዩ ጻድቃን ወየአኵቱ ወይትፌሥሑ እስከ ለዓለመ ዓለም በፍሥሓ ወይሬእዩ በፀሮሙ ኵሎ ኵነኔሆሙ ወኵሎ መርገሞሙ ወየዓርፍ አዕጽምቲሆሙ ውስተ ምድር፥ው እመንፈሶሙ ያበዝኅ ትፍሥሕተ። ፴፱ ወየአምሩ ከመ ሀሎ እግዚአብሔር ገባሬ ኵነኔ ወይገብር ሣህለ ለአምአት ወለአእላፍ ለኵሎሙ እለ ያፈቅርዎ። ፵ ወአንተኒ ሙሴ ጸሐፍ ዘንተ ቃለ እስመ ከመዝ ጽሑፍ ውስተ ውእቱ፥ ወያዓርጉ ውስተ ጽላተ ሰማይ ለትውልድ ዘለዓለም።
				ምዕራፍ ፳፪።
፩ ወኮነ እምድኅረ ሞተ አብርሃም ባረኮ እግዚአብሔር ለይስሐቅ ወልዱ ወተንሥአ እምኬብሮን ወሖረ ወኀደረ ኅበ ዓዘቅተ ራእይ በዓመት አሐዱ ዘሣልስ ሱባዔ ዘዝ ኢዮቤልዩ ሰብዓተ ዓመተ። ፪ ወበዓመት አሐዱ ዘሱባዔ ራብዕ አኀዘ ዓባር ዘኮነ በመዋዕለ አብርሃም። ፫ ወአብሰለ ያዕቆብ ተብሲለ ብርስን ወመጽአ ኤሳው እምሐቅል ርኁቦ፥ ወይቤሎ ለያዕቆብ እኁሁ ሀበኒ እምዝ ተብሲል ወሥርናይ። ፬ ወይቤሎ ያዕቆብ አግብእ ሊተ ልህቃቲከ ዘቅድመ ልደት ወአነኒ እሁ በከ ኅብስተ ወእምዝኒ ተብሲል። ፭ ወይቤ ኤሳው በልቡ አነ እመውት በረኀብ ምንት ሊተ ዝ ቀዲመ ተውልዶ ወይቤሎ ለያዕቆብ ወሀብኩከ። ፮ ወይቤሎ ያዕቆብ መሐል ሊተ ዮም ወመሐለ ሎቱ፥ ወወሀቦ ያዕቆብ ለእኁሁ ኤሳው ኅብስተ ወተብሲለ ወበልዐ እስከ ይሰግብ ወመነነ ኤሳው ቀዲመ ተወልዶ። ፯ ወበእንተዝ ተሰምየ ስሙ ለኤሳው ኤዶም በእንተ ተብሲል ወሥርናይ ዘወሀቦ ያዕቆብ ለቅድመ ልደቱ። ፰ ወልህቀ ያዕቆብ ወኤሳውሰ ተትሕተ እምዕበዩ።፱ ወኮነ ዓባር ዲበ ምድር ወመጽአ ይስሐቅ ይረድ ግብጸ በካልእ ዓመት ዘዝ ሱባዔ ወሖረ ኅበ ንጉሠ ፍልስጥኤም ጌራሮሃ ኅበ አቤሜሌክ። ፲ ወአስተርአዮ እግዚአብሐኢር ወይቤሎ ኢትረድ ግብጸ፥ ንበር ውስተ ምድር እንተ አነ እብለከ ወፍልስ ውስተ ይእቲ ምድር ወእሄሉ ምስሌከ ወእባርከከ እስመ፥ ለከ ወለዘርእክ እሁብ ዛተ ምድረ ኵላ። ፲፩ ወአቀውም መሐላየ ዘመሐልኩ ለአብርሃም አቡከ ወአበዝኅ ዘርአከ ከመ ከዋክብተ ሰማይ ወእሁብ ለዘርእከ ኵላ ዛተ ምድረ። ፲፪ ወይትባረኩ በዘርእከ ኵሎሙ አሕዛበ ምድር ህየንተ ዘስምዐ አቡከ ቃለ ዚአየ ወዓቀበ ቃልየ ወት እዛዛትየ ወሕግየ ወሥርዓትየ ወኪዳንየ። ፲፫ ወይእዜኒ ስማዕ ቃልየ ወትእዛዝየ ወኅድር ውስተ ዛ ምድር ወኀደረ ጌራሮሃ ሠለስተ ሱባዔ ዓመት። ፲፬ ወአዘዘ አቤሜሌክ በእንቲአሁ ወበእንተ ኵሉ ዘዚአሁ እንዘ ይብል ኵሉ ሰብእ ዘይለክፎ ወለኵሉ ዘዚአሁ ሞተ ለይሙት። ፲፭ ወልህቀ ይስሐቅ በፍልስጥኤም ወኮነ ሎቱ ጥሪት ብዙኅ አልሕምት ወአባግዕ ወአግማል ወአእዱግ ወጥሪት ብዙኅ። ፲፮ ወዘርአ በምድረ ፍልስጥኤም ወአዕረገ ምእተ ሰዊተ ወዓብየ ይስሐቅ ፈድፋደ ወቀንኡ ላዕሌሁ ፍልስጥኤም። ፲፯ ወኵሎ ዓዘቃተ ዘከረዩ ደቀ አብርሃም በሕይወተ አብርሃም ደፈኑ ፍልስጥኤም እምድኅረ ሞተ አብርሃም ወመልእዎ መሬተ። ፲፰ ወይቤሎ አቤሜሌክ ለይስሐቅ ሑር እምኅቤነ እስመ ዓበይከ ፈድፋደ እምኔነ። ፲፱ ወሖረ ይስሐቅ በአሐዱ ዓመት ዘሱባዔ ሳብዕ እምህየ ወፈለሰ ውስተ ቈላተ ጌራሮን። ፳ ወተመይቶሙ ከረዩ ዓዘቃተ ዘማያት ዘከረዩ ደቀ አብርሃም አቡሁ፥ ወደፈንዎ ፍልስጥኤም እምድኅረ ሞተ አብርሃም አቡሁ ወፀውዖን አስማቲሆን ዘሰመዮን አብርሃም አቡሁ። ፳፩ ወከረዩ ደቀ ይስሐቅ ዓዘቃተ በፋንጋ ወረከቡ ማየ ሕያወ። ፳፪ ወተገአዙ ኖሎተ ጌራሮን ምስለ ኖሎተ ይስሐቅ እንዘ ይብሉ ዘዚአነ ዝ ማይ ወጸውዐ ይስሐቅ ስሞ ለውእቱ ዓዘቅት ዕፁብ እስመ ተዓጸቡ ምስሌነ። ፳፫ ወከረዩ ዓዘትተ ካልአ ወተበአሱ በእንቲአሁኒ ወጸውዐ ስሞ ጸባብ፤ ፳፬ ወተንሥኡ እምህየ ወከረዩ ዓዘቅተ ካልአ ወኢተገአዙ በእንቲአሁሰ ወፀውዐ ስሞ ስፉሕ ወይቤ ይስሐቅ ይእዜ አስፍሐ ለነ እግዚአብሔር ወልህቅነ ዲበ ምድር፡ ፳፭ ወዓርገ እምህየ ውስተ ዓዘቅት መሐላ በቀዳሚ ዓመት ዘሱባዔ ቀዳሚ በአርባዓ ወአርባዕቱ ኢዮቤልዩ። ፳፮ ወአስተርአዮ እግዚአብሔር በይእቲ ሌሊት በሠርቀ ቀዳሚ ወርኅ ወይቤሎ አነ ውእቱ አምላከ አብርሃም አቡከ፥ ኢትፍራህ እስመ አነ ሀሎከ ምስሌከ ወእባርከከ ወአብዝኆ አበዝኅ ዘርአከ ከመ ኆፃ ባሕር በእንተ አብርሃም ቍልዔየ። ፳፯ ወሐነፀ ህየ ምሥዋዐ ዘቀዳሚ ሐንፀ አብርሃም አቡሁ ወፀውዐ በስመ እግዚአብሔር ወሦዐ መሥዋዕተ ለአምላከ አብርሃም አቡሁ ወከረየ ዓዘቅተ ወረከበ ማየ ሕያወ። ፳፰ ወይስሐቅኒ ከረዩ ዓዘቅተ ካልአ ወኢረከቡ ማየ ወሖሩ ወነገርዎ ለይስሐቅ ከመ ኢረከቡ ማየ። ፳፱ ወይቤ ይስሐቅ መሐልኩ በዛቲ ዕለት ለፍልስጥኤም ወኮነ ለዝ ዝንቱ ነገር፥ ወፀውዐ ስሞ ለውእቱ መካን ዓዘቅተ መሐላ እስመ በህየ መሐለ ለአቤሜሌክ ወለአኮዘት ካልኡ ሎቱ ወለፋኮል ዓቃቤሁ። ፴ ወአእመረ ይስሐቅ በይእቲ ዕለት ከመ በግፍዕ መሐለ ሎሙ ለገቢር ስምሌሆሙ ሰላመ ወረግሞሙ ይስሐቅ በይእቲ ዕለት ለፍልስጥኤም ወይቤ ርጉም ፍልስጥኤም በዕለተ መዓት ወቍጥዓ እማእከለ ኵሉ አሕዛብ። ፴፩ ወየሀቦ እግዚአብሔር ለዝንጓጔ ወለመርገም፥ ለመዓት ወለቍጥዓ በእደ ኃጥአን አሕዛብ ወውስተ እደ ኬጤኤም ይሥርውዎሙ። ፴፪ ወዘአምሰጠ እምሰይፈ ጸር ይስርዎሙ ሕዝብ ጻድቃን በኵነኔ እምታሕተ ሰማይ እስመ ፀረ ወጸላእተ ይከውኑ ለውሉድየ በመዋዕሊሆሙ በዲበ ምድር። ፴፫ ወአልቦ ተድላ ሎሙ ተረፍ ወዘይድኅን አመ ዕለተ ኵነኔ መዓት፥ እስመ ለኃጕል ወለሥራዊወ ወለሰሎ እምነ ምድር ኵሉ ዘርአ ፍልስጥኤም። ፴፬ ወአልቦ እንከ ለኵሉ ክፍቱር ምንትኒ ስም ዘተርፈ ወዘርእ በላዕለ ምድር። ፴፭ እስመ እመኒ እስከ ማይ ዓርገ እምህየ ይወርድ ወእመኒ ፀንዐ ውስተ ድምር እምህየ ይትመላሕ ወእመኒ ተኀብአ ማእከለ አሕዛብ እምህየኒ ይሤሮ። ፴፮ ወእመኒ ወረደ ውስተ ሲኦል በየኒ ይበዝኅ ኵነኔሁ ወአልቦ ሎቱ በህየ ምንትኒ ሰላም። ፴፯ ወእመኒ ሖረ ውስተ ፂዋዌ በእደ እለ የኃሥሥዋ ለነፍሱ በማእከለ ፍኖት ይቀትልዎ ወአልቦ አትርፎ ሎቱ ስም ወዘርእ ውስተ ኵሉ ምድር እስመ ውስተ መርገም ዘለዓለም የሐውር። ፴፰ ወከመዝ ተጽሕፈ ወተቀርጸ በእንቲአሁ ውስተ ጽላተ ሰማይ እልገቢር ሎቱ በዕለተ ኵነኔ ከመ ይሠረው እምድር።
				ምዕራፍ ፳፫።
፩ ወበካልእ ዓመት ዘዝ ሱባዔ በዝ ኢዮቤልዩ ጸውዓት ርብቃ ያዕቆብሃ ወልዳ ወተናገረቶ እንዘ ትብል፥ ወልድየ ኢንሣእ ለከ ብእሲተ እምአዋልደ ከነዓን ከመ ኤሳው እኁከ ዘነሥአ ሎቱ ብእሲተ ክልኤ እምዘርአ ከነዓን ወአምረራሃ ለመንፈስየ በኵሉ ምግባሮን ርኩስ። ፪ እስመ ምግባሮን ዝሙት ወምርዓት ወአልቦ ምንትኒ ጽድቅ ምስሌሆን እስመ እኩይ ውእቱ። ፫ ኦ ወልድየ አነ አፍቅረከ ጥቀ ፈድፋደ ወልብየ ወምሕረትየ ይባርከከ በኵሉ ዕለት ወዑቃቤ ለያልይ። ፬ ወይእዜኒ ወልድየ ስማዕ ቃልየ ወግበር ፈቃዳ ለእምከ ወኢትንሣእ ለከ ብእሲተ እምአዋልደ ዝ ምድር ዘእንበለ እምቤተ አቡከ ወዘእንበለ ዘመደ አቡከ። ፭ ወዘትነሥእ ንሣእ ለከ ብእሲተ እምቤተ አቡየ ወይባርከ አምላክ ልዑል ወይከውን ትውልድከ ትውልደ ጽድቅ ወዘርእከ ቅዱሰ። ፮ ወእምዝ ተናገረ ያዕቆብ ምስለ ርብቃ እሙ ወይቤላ ናሁ አነ እምየ ወልደ ተስዓቱ ሱባዔ ዓመት ወኢምንትኒ አንስተ ኢየአምር ወኢገሠሥኩ ወኢፈርኃርኩ ወኢይሔለሂ እንሣ ብእሲተ እምኵሉ ዘርአ አዋልደ ከነዓን ሊተ። ፯ እስመ እምነገረ አብርሃም አቡነ ምንተኒ ዘአዘዘኒ ከመ ኢይንሣእ ብእሲተ እምኵሉ ዘርአ ቤተ ከነአን እስመ፥ እምዘርአ ቤተ አቡየ እነሥእ ሊተ ብእሲተ ወእምትዝምድየ። ፰ ሰማዕኩ እምቀዲሙ ከመ ተወልዳ አዋልድ ለባላ እኁኪ ወበላዕሌሆን አንበርኩ ልብየ ከመ እንሣእ እምኔሆን ብእሲተ። ፱ ወበእንተዝ አነ ተዓቀብኩ በመንፈስየ ከመ ኢየአብስ ወኢይማስን በኵሉ ፍናውየ ኵሎ መዋዕለ ሕይወትየ። ፲ እስመ በእንተ ምርዓት ወዝሙት አብዝኅ አቡየ አብርሃም ወአዝዞትየ ወምስለ ኵሉ አዘዘኒ ዘንተ፥ ዕሥራ ወክልኤቱ ዓመት እኁየ እንዘ ይትገአዘኒ ወያበዝኅ እንዘ ይትናገረኒ ወይብል ንሣእ እኁየ ብእሲተ አሐተ እኅቶን ለአንስትያየ ክልኤቲ። ፲፩ ወአነኒ ኢይፈቅድ እግበር ከመ ገብረ እኁየ እምሕል አነ እምቅድሜኪ ኵሎ መዋዕለ ሕይወትየ ከመ ኢይንሣእ ሊተ ብእሲተ እምኵሉ ዘርአ አዋልደ ከነዓን ወኢያኣኪ ገቢረ በከመ ገብረ እኁየ። ፲፪ ኢትፍርሂ እም ተአመኒ ከመ እገብር ፈቃደኪ ወበርቱዕ አሐውር ወኢያማስን ፍናውየ ወበርቱዕ አሐውር ወኢያማስን ፍናውየ ዘለዓለም። ፲፫ ወእምዝ አንሥአት ገጻ ውስተ ሰማይ ወሰፍሐት አፃብዐ እደዊሃ ወከሠተት አፉሃ ወባረከቶ ለአምላክ ልዑል ዘፈጠረ ሰማየ ወምድረ ወወሀበት ሎቱ አኰቴተ ወስባሔ። ፲፬ ወትቤ ይትባረክ እግዚአብሔር አምላኪየ ወይትባረክ ስሙ ለዓለመ ዓለም ዘወሀበኒ ያዕቆብሃ ወልደ ንጹሐ ወዘርአ ቅዱሰ፥ እስመ ዚአከ ውእቱ፤ ወለከ ይኩን ዘርኡ እስከ ኵሉ መዋዕል በኵሉ ትውልድ ዘለዓለም። ፲፭ ባርኮ እግዚኦ ወአንብር ውስተ አፉየ በረከተ ጽድቅ ከመ እባርኮ። ፲፮ ወውእተ ጊዜ ወረደ መንፈስ ቅዱስ ውስተ አፉሃ፥ ወአንበረት ውስተ ርእሰ ያዕቆብ ክልኤሆን እደዊሃ፥ ወትቤ ቡሩክ አንተ እግዚአ ጻድቅ ወአምላኮሙ ለዓለማት። ፲፯ ወኪያከ ይባርክ እምኵሉ ትውልደ ሰብእ የሀብከ ወልድየ ፍኖተ ጽድቅ ወለዘርእከ ይክሥት ጽድቀ ወያብዝኅ ወለዘርእከ በሕይወት ወይቁሙ በኍልቄ አውራኀ አመት ወውሉዶሙ ይብዝኁ ወይዕበዩ እምነ ከዋክብተ ሰማይ ወእምነ ኆፃ ባሕር ይብዛኅ ኁልቆሙ። ፲፰ ወየሀቦሙ ዛተ ምድረ ሥምርተ በከመ ነበበ የሀባ ለአብርሃም ወለዘርኡ እምድኅሬሁ በኵሉ መዋዕል ወየአኃዝዋ እኂዘ ዘለዓለም። ፲፱ ወእርአይ ለከ ወልድየ ወልደ ቡሩከ በሕይወትየ ወዘርአ ቡሩከ ወቅዱሰ ይኩን ኵሉ ዘርእከ፥ ወበከመ አዕረፍከ መንፈሰ እምከ በሕይወታ ማኅፀና ለወላዲትከ ከመዝ ትባርከ፥ ወምሕረትየ ወአጥባትየ ኪያከ ይባርኩ፥ ወአፉየ ወልሳንየ ኪያከ የአኵቱ። ፳ ብዛኅ ወለሀቅ ወተከዓው ውስተ ምድር፥ ወዘርእከ ይኩን ፍጹመ ውስተ ኵሉ ዓለም በፍሥሐ ሰማይ ወምድር ወይትኃሠይ ዘርእከ። ፳፩ ወበዕለተ ሰላም ዓባይ ይኩን ሎቱ ሰላም፥ ስምከ ወዘርአከ እስከ ኵሉ ዓለማት ይቁም ወአምላክ ልዑል ሎሙ አምላከ፥ ወአምላከ ጽድቅ ምስሌሆሙ ይኅድር ወቦሙ ይትሐነፅ መቅደሱ ውስተ ኵሉ ዓለማት። ፳፪ ወዘይባርከከ ይኩን ቡሩከ ወኵላ ሥጋ እንተ ትረግመከ በሐሰት ትኩን ርግምተ። ፳፫ ውሰዓመቶ ወትቤሎ ያፍቅር ብከ እግዚአ ዓለም በከመ ልበ እምከ ወምሕረታ ይትኃሠይ ብከ ወይባርከከ፥ው ኣርመመት እንከ እምባርኮ። 
				ምዕራፍ ፳፬።
፩ ወበዓመት ሳብዕ ዘዝ ሱባዔ ፀውዐ ይስሐቅ ኤሳውሃ ወልዶ ዘይልህቅ ወይቤሎ ወልድየ አነ ረሳዕኩ ወናሁ አዕይንትየ ከፍኣ ለርእይ ወኢ የአምር ዕለተ ሞትየ። ፪ ወይእዜኒ ንሣእ ንዋየ ነዓዊከ እምጕንጳከ ወቀስተከ ወፃእ ሐቅለ ወነዐዉ ሊተ ወአኀዝ ሊተ ወልድየው እግበር መብልዐ ሊተ ከመ ዘታፈቅር ነፍስየ ወአምጽእ ሊተ ከመ እብላዕ ወትባርከ ነፍስየ ዘእንበለ እሙት፥ ወርብቃሰ ትሰምዕ ነገሮ እንዘ ይነግሮ ለኤሳው ይስሐቅ። ፫ ወጌሠ ኤሳው ገዳመ ከመ ያሥግር ወየአኃዝ ወያምጽእ ለአቡሁ። ፬ ወፀውዓት ርብቃ ያዕቆብሃ ወልዳ ወትቤሎ ናሁ ሰማዕክዎ ለይስሐቅ አቡከ እንዘ ይትናገር ምስለ ኤሳው እኁከ እንዘ ይብል አሥግር ሊተ ወግበር ሊተ መብልዐ ወአብእ ሊተ ወእብላዕ ወእባርከ በቅድመ እግዚአብሔር ዘእንበለ እሙት። ፭ ወይእዜኒ ስማዕ ቃልየ ወልድየ ዘአነ እኤዝዘከ ሑር ውስተ መርዔትከ ወንሣእ ሊተ ክልኤተ መሐስአ ጠሊ ሠናያነ ወእግበሮሙ መብልዐ ለአቡከ ዘከመ ያፈቅር ወታብእ ለአቡከ ወይብላዕ ከመ ይባርከ ቅድመ እግዚአብሔር ዘእንበለ ይሙት ወትከውን ቡሩከ። ፮ ወይቤላ ያዕቆብ ለርብቃ እሙ፥ ኢይምሀክ በእንተ ኵሉ ዘይበልዕ አቡየ ወያሠምሮ ወባሕቱ እፈርህ አነእ እምከመ ኢይለቡ ቃልየ ወይፈቅድ ይግሥሠኒ። ፯ ወአንቲ ተአምሪ ከመ አነ ልሙጽ ወኤሳው እኁየ ጸጓር ወእከውን ቅድመ አዕይንቲሁ ከመ ዘያስተአኪ ወእገብር ግብረ ዘኢአዘዘኒ ወይትመዐኒ ወአመጽእ ላዕሌየ መርገመ ወአኮ በረከተ። ፰ ወትቤሎ ርብቃ እሙ መርገምከ ላዕሌየ ወልድየ ዳእሙ ስማዕ ቃልየ ወሰምዐ ያዕቆብ ቃለ ርብቃ እሙ ወሖረ ወነሥአ ክልኤተ መሐስአ ጠሊ ሠናያነ ወስቡሐነ ወአምጽኦሙ ለእሙ ወገብረቶኡ እሙ ዘከመ ያፈቅር። ፱ ወነሥአት ርብቃ አልባሰ ወልዳ ኤሳው ዘይልህቅ ዘይፈቶ ዘሀሎ ኅቤሁ ውስተ ቤታ ወአልበሰቶ ለያቆብ ወልዳ ዘይንእስ። ፲ ወአምስተ መሐስአ ጠሊ አንበረት ዲበ እደዊሁ ወውስተ ዕርቃነ ሥጋሁ ወክሣዱ፥ ወወሀበቶ ተብሲለ ወኅብስተ ዘገብረት ውስተ እደ ያዕቆብ ወልዳ። ፲፩ ወቦአ ኅበ ይስሐቅ አቡሁ ወይቤ አነ ወልከ ገበርኩ በከመ ትቤለኒ ተንሥአ ወንበር ወብላዕ እምዘአገርኩ አባ ከመ ትባርከኒ ነፍስከ፤ ፲፪ ወይቤሎ ይስሐቅ ለወልዱ ምንት ከመዝ ዘአፍጠንከ ረኪበ ወልድየ ወይቤ ያዕቆብ ዘአርከበኒ አምላክከ ቅድሜየ። ፲፫ ወይቤሎ ይስሐቅ ቅረብ ወእግሥሥከ ወልድየ እመ አንተሁ ወልድየ ኤሳው ወእመ ኢኮንከሁ። ፲፬ ወቀርበ ያዕቆብ ኅበ ይስሐቅ አቡሁ ወገሠሦ፥ ወይቤ ቃልከሰ ቃለ ያዕቆብ ወእደውሰ እደወ ኤሳው። ፲፭ ወኢያእመሮ እስመ ሚጠት ውእቱ እምሰማይ ለአኅልፎ መንፈሱ። ፲፮ ወኢያእመሮ ይስሐቅ እስመ እደዊሁ ከመ እደወ ኤሳው ጸጓር ከመ ይባርኮ። ፲፯ ወይቤ አንተሁ ወልድየ ኤሳው ወይቤሎ እወ አነ ወልድከ ወይቤ አቅርብ ሊተ ወእብላዕ እምዘአሥገርከ ወልድየ ከመ ትባርከ ነፍስየ። ፲፰ ወአቅረበ ሎቱ መብልዐ ወበልዐ፥ ወአብአ ሎቱ ወይነ ወሰትየ። ፲፱ ወይቤሎ ይስሐቅ አቡሁ ቅረበኒ ወሰዓመኒ ወልድየ፥ ወቀርበ ወሰዓሞ ወአፄነወ ፄና መዓዛ አልባሲሁ ምዑዝ ወባረኮ ወይቤ ናሁ ፄና አልባሲሁ ወለድየ ከመ ፄና ገዳም ዘባረኮ እግዚአብሔር። ፳ ወየሀብከ እግዚአብሔር ወያብዝኅከ እምጠለ ሰማይ ወእምጠለ ምድር ወብዝኅ ሥርናይ ወቅብዕ ያብዝኅ ለከ። ፳፩ ወይትቀነዩ ለከ አሕዛብ ወይስግዱ ለከ ሕዝብ፥ ኩን እግዚአ ለእኁከ ወይስግዱ ለከ ውሉደ እምከ፥ ወኵሎን በረከታት ዘባረከኒ እግዚአብሔር ወባረኮ ለአብርሃም አቡየ ይኩና ለከ ወለዘርእከ እስከ ለዓለም ዘይረግመከ ርጉም ወይዘባርከከ ቡርክ። ፳፪ ወኮነ እምድኅረ አኅለቀ እንዘ ይባርኮ ይስሐቅ ለወልዱ ያዕቆብ ወኮነ እምድኅረ ወፅአ ወፂኦ ያዕቆብ እምይስሐቅ አቡሁ ተኀብአ። ፳፫ ወኤሳውሰ እኁሁ በጽሐ እምንዓዊሁ ወገብረ ውእቱሂ መብልዐ ወአብአ ለአቡሁ ወይቤሎ ተንሥእ አቡየ ወብላዕ እመሥገርትየ ከመ ትባርከኒ ነፍስከ። ፳፬ ወይቤሎ ይስሐቅ ለአቡሁ መኑ አንተ ወይቤሎ አነ በኵርከ ኤሳው ወልድከ ገበርኩ በከመ አዘዝከኒ። ፳፭ ወተደመ ይስሐቅ ድማሜ ዓቢየ ጥቀ ወይቤ መኑ ውእቱ ዝንቱ ዘነዓወ ወአሥገረ ሊተ ወአምጽአ ወበላዕኩ እምኵሉ እንበለ ትምጻእ ወባረክዎ ቡሩክ ይኩን ወኵሉ ዘርኡ እስከ ለዓለም። ፳፮ ወኮነ ሶበ ሰምዐ ኤሳው ነገረ አቡሁ ይስሐቅ ጸርሐ በቃል ዓቢይ ወመራር ጥቀ ወይቤሎ ለአቡሁ ባርከኒ ኪያየኒ አባ። ፳፯ ወይቤሎ መጽአ እኁከ በሕብል ወነሥአ በረከታቲከ ወይቤ ኤሳው ይእዜ አእመርኩ በዘተሰምየ ስሙ ያዕቆብ አዕቀጸኒ ናሁ ዝ ዳግሙ ቀዲሙ ልደትየ ነሥአ ወይእዜኒ ነሥአ በረከትየ ወይቤ ኢያትረፍከኑ ሊተ በረከተ አባ። ፳፰ ወአውሥአ ይስሐቅ ወይቤሎ ለኤሳው ናሁ እግዚአ ሤምክዎ ለከ ወኵሎሙ አኃዊሁ ወሀብክዎ ሎቶ አግብርተ ይኩንዎ ወሀብዝኅ ሥርናይ ወወይን ወቅብዕ አጻነእክዎ ወለከ ምንተ እሬሲ ለከ ይእዜ ወልድየ። ፳፱ ወይቤሎ ኤሳው ለይስሐቅ አቡሁ አሐቲኑ ክመ በረከተ እንቲ አስከሰ አባ ባርከኒ ኪያየኒ አባ ወአንሥአ ቃሎ ኤሳው ወበከይ። ፴ ወአውሥአ ይሥሐቅ ወይቤሎ ናሁ እምጠለ ምድር ይኩን ንብረትከ ወእምጠለ ሰማይ እምላዕሉ ወበመጥባሕጥከ ተሐዩ ወተቀነይ ለእኁከ ወይኩን እግዚአከ። ፴፩ ወእመ አበይከ ወአሰስልከ አርዑቶ እምክሣድከ አሜሃ ትኤብሱ ኵሎ አበሳ ዘለሞት ወይሤረው ኵሉ ዘርእከ እምታሕተ ሰማይ። ፴፪ ወይትሜአክ ኤሳው ያዕቆብሃ በእንተ በረከት እንተ ባረኮ አቡሁ፥ ወይቤ በልቡ ይእዜኒ ይበጽሕ መዋዕለ ላሁ ለአቡየ ወእቀትሎ ለያዕቆብ እኁየ። ፴፫ ወተናገራ ለርብቃ በሕልም ነገሮ ለኤሳው ወልዳ ዘይልኅቅ ወፈኒዋ ርብቃ ጸውዓቶ ለያዕቆብ ወልዳ ዘይንእስ ወትቤሎ ናሁ ኤሳው እኁከ ይትቄየመከ ከመ ይቅትልከ። ፴፬ ወይእዜኒ ወልድየ ስማዕ ቃልየ ተንሥእ ወጕየይ ኅበ ላባ እኁየ ካራንሃ ወንበር ምስሌሁ ኅዳጠ መዋዕለ እስከ ይትመየጥ መዓተ እኁከ ወእይኃድግ መዓቶ እምኔከ ወይረስዕ ኵሎ ዘመጠነ ረሰይኮ ወፈነውየ እትቄበለከ እምህየ። ፴፭ ወይቤ ያዕቆብ ኢይፈርህ እመ ፈቀደ ይቅትለኒ እቀትሎ ወትቤሎ ሑር ከመ ኢይምክን እምክልኤክሙ ውሉድየ በአሐቲ ዕለት። ፴፮ ወይቤላ ያዕቆብ ለርብቃ እሙ፥ ናሁ ተአምሪ ከመ ረስዐ አቡየ ወኢይሬኢ እስመ ከብዳ አዕይንቲሁ ወእመኒ ኀድግዎ እኩይ ውእቱ በቅድመ አዕይንቲሁ እስመ አኀድጎ ወአሐውር እምኔክሙ ወይትመዓዕ አቡየው እይረግመኒ ኢየሐውር ወእመሰ ፈነወኒ ባሕጡ አሐውር አሜሃ። ፴፯ ወትቤሎ ርብቃ ለያዕቆብ አነ እበውእ ወእነግሮ ወይፌንወከ ወቦአት ርብቃ ወትቤሎ ለይስሐቅ ግእዝኩ ሕይወትየ እምልኬሆን አዋልደ ኬጢ እለ ነሥአ ኤሳው ሎቱ አንስትያ። ፴፰ ወእመ ነሥአ ሎቱ ያዕቆብ ብእሲተ እምውስተ አዋልደ ምድር እለ ከመ እላ ለምንት ሊተ እንከ አሐዩ፥ እስመ እኩያት አዋልደ ምድረ ከናአን። ፴፱ ወጸውዐ ይስሐቅ ያዕቆብሃ ወልዶ ወባረኮ ወገሥፆ ወይቤሎ ኢትንሣእ ለከ ብእሲተ እምኵሉ አዋልደ ከናአን ተንሥእ ወሑር ውስተ መስጴጦምያ ቤቶ ለባቱኤል አቡሃ ለእምከ ወንሣእ ለከ እምህየ ብእሲተ እምአዋልደ ላባ እኁሃ ለእምከ። ፵ ወአምላከ ሰማይ ይባርከ ወያልህቀ ወያብዝኅከ ወኩን መክብበ አሕዛብ ወየሀብከ በረከታቲሁ ለአቡየ አብርሃም ለከ ወለዘርእከ እምድኅሬከ ከመ ትረሳ ለምድድረ ፍልሰትከ ወለኵላ ምድር እንተ ወሀቦ እግዚአብሔር ለአብርሃም ሑር ወልድየ በሰላም። ፵፩ ወፈነዎ ይስሐቅ ለያዕቆብ ወሖረ መስጴጦምያ ኅበ ላባ ወልደ ባቱኤል ስርያዊ እኁሃ ለርብቃ እሙ ለያዕቆብ። ፵፪ ወኮነ እምድረ ተንሥአ ያዕቆብ ለሐዊረ መስጴጦምያ ኅዘነ መንፈሳ ለርብቃ ድኅረ ሖረ ወልዳ ወትበኪ። ፵፫ ወይቤላ ይስሐቅ ለርብቃ እኅትየ ኢትብክዪ በእንተ ያዕቆብ ወልድየ እስመ በሰላም የሐውር ወበሰላም ይትመየጥ። ፵፬ ወአምላክ ልዑል የዓቅቦ እምኵሉ እኩይ ወይሄሉ ምስሌሁ እስመ ኢየኅድጎ ኵሎ መዋዕሊሁ እስመ አነ አአምር ይሤራሕ ፍናዊሁ በኵሉ ኅበ ሖረ እስከ አመ ይገብእ በሰላም ኅቤነ። ፵፭ ወንሬእዮ በሰላም ኢትፍርሂ በእንቲአሁ እኅትየ እስመ ራትዕ በፍኖቱ ውእቱ ወፍጹም ውእቱ ወብእሲ ምእመን ውእቱ ወኢይትገደፍ ወኢትብክዪ ወይናዝዛ ይስሐቅ ለርብቃ በእንተ ያዕቆብ ወልዳ ወባረኮ።
				ምዕራፍ ፳፭።
፩ ወወፅአ ያዕቆብ እምዓዘቅተ መሐላ ከመ ይሑር ካራንሃ በዓመት ቀዳሚ ዘሱባዔ ካልእ ዘአርባዓ ወአርባዕቱ ኢዮቤልዩ ወበጽሐ ውስተ ሎዛ እንተ ውስተ ደብር እንተ ይእቲ ቤቴል በሠርቀ ወርኅ ቀዳሚ ዘዝ ሱባዔ፤ ፪ ወበጺሖ መካነ መሲዮ ወተግኅሠ እምፍኖተ ዓረቢሃ ለመንገድ በዛቲ ሌሊት ወኖመ ህየ እስመ ዓርበ ፀሐይ ወነሥአ እምአእባን ውእቱ መካን ወአንበሮ ታሕተ ውእቱ ዕፅ ወውእቱ ባሕቲቱ የሐውር። ፫ ወኖመ ወሐለመ በይእቲ ሌሊት ወናሁ መዓርግ ትክልት ውስተ ምድር ወርእሳ ትለክፍ ውስተ ሰማይ ወናሁ መላእክት እግዚአብሔር የዓርጉ ወይወርዱ ባቲ ወናሁ እግዚአብሔር ይቀውም ውስቴታ። ፬ ወተናገረ ምስለ ያዕቆብ ወይቤ አነ ውእቱ አምላከ አብርሃም አቡከ ወአምላከ ይስሐቅ ለምድር እንተ ዲቤሃ አንተ ትነውም ለከ እሁባ ወለዘርእከ እምድኅሬከ፥ ወይከውን ዘርእከ ከመ ኆፃ ሕር ወትበዝኅ ውስተ ባሕር ወጽባሕ ወሰሜን ወደቡብ። ፭ ወይትባረኩ ብከ ኵሎሙ በሐውርተ አሕዛብ ወበዘርእከ ወነየ አነ እሄሉ ምስሌከ ወአዐቅበከ በኵለሄ ወእደ ሖርከ ወአገብአከ ውስተ ዛ ምድር በሰላም እስመ ኢየኃድገከ እስከ ሶበ እገብር ኵሎ ዘእቤለከ። ፮ ወኖመ ያዕቆብ ንዋመ ወይቤ አማን ቤቱ ለእግዚአብሔር ዝ መካን ወአነ ኢያእመርኩ። ፯ ወፈርሀ ወይቤ ግሩም ዝንቱ መካን ዘኢኮነ ምንተኒ ዘእንበለ ቤተ እግዚአብሔር ወዛቲ አንቀጸ ሰማይ። ፰ ወገይሦ ያዕቆብ ነግሀ ነሥአ እብነ ዘአንበረ ዲበ ርእሱ ትርአሶ ወአቀመ ሐውልተ ለትእምርትው እከዓወ ቅብዐ ዲበ ርእሱ። ፱ ወሰመየ ስሞ ለውእቱ መካን ቤቴል ወቀጺሙሰ ስሙ ሎዛ ስመ ብሔሩ። ፲ ወጸለይ ያዕቆብ ጸሎተ ለእግዚአብሔር እነ ይብል እመ ሀሎ እግዚአብሔር ምስሌየ ወዐቀበኒ በዛቲ ፍኖት እንተ ባቲ አሐውር አነ ወወሀበኒ ኅብስተ እብላዕ ወልብሰ እልበስ ወእትመየጥ ቤተ አቡየ በሰላም ወይከውነኒ እግዚአብሔር አምላኪየ። ፲፩ ወዝኒ እብን ዘአቀምኩ ሐውልተ ለትእምርት በዝ መካን ይከውን ቤተ እግዚአብሔር ወለኵሉ ዘወሀብከኒ አነ እዔሥሮ ለከ አምላኪየ። ፲፪ ወአንሥአ እገሪሁ ወሖረ መስጴጦምያ ምድረ ጽባሕ ኅበ ላባ እኅወ ርብቃ ወሀሎ ምስሌሁ ወተቀንየ ሎቱ ህየንተ ራሄ ወለቱ አሐደ ሱባዔ። ፲፫ ወበዓመት ቀዳሚ በሣልስ ሱባዔ ይቤሎ ሀበኒ ብእሲትየ ዘበእንቲአሃ ተቀነይኩ ለከ ሰብዓተ ዓመተ። ፲፬ ወይቤሎ ላበ ለያዕቆብ አነ እሁበከ ብእሲተከ ወገብረ ላባ ግዝአ ወነሥአ ልያሃ ወለቶ እንተ ትልህቅ ወወሀቦ ለያዕቆብ ብእሲተ ወወሀባ ዘለፋሃ አመቶ ላእኪተ። ፲፭ ወያዕቆብሰ ኢያእመረ እስመ አምሳለ ራሄል ይእቲ ወቦአ ኅቤሃ ወናሁ ይእቲሰ ልያ ወተምዐ ያዕቆብ ላዕለ ላባ ወይቤሎ ለምንት ገበርከ ከመዝ አኮኑ በእንተ ራሄል ተቀነይኩ ለከ ወአኮ በእንተ ልያ ለምንት ገፋዕከኒ ንሣእ ወለተከ ወአሐውር እስመ እኩያ ገበርከ ላዕሌየ። ፲፮ እስመ ያፈቅር ያዕቆብ ራሄልሃ እምነ ልያ እስመ አዕይንቲሃ ለልያ ድኩም ወባሕቱ ላህይ ራእያ ጥቀ፥ ወለራሄልሰ ሠናይ አዕይንቲሃ ወሠናይ ራእያ ወላህይት ጥቀ። ፲፯ ወይቤሎ ላባ ለያዕቆብ ኢኮነ ከመዝ በምድርነ ውሂብ እንተ ትንእስ እምእንተ ትልህቅ ወአኮ ርቱዕ ገቢረ ዝንቱ እስመ ከመ ዝ ሥሩፅ ወጽሑፍ ውስተ ጽላተ ሰማይ ከመ አልቦ ዘይሁብ ወለቶ እንተ ትንእስ እምእንተ ትልህቅ። ፲፰ እስመ እንተ ትልህቅ ያቀድም ውሂበ ወእምድኅሬሃ እንተ ትንእስ ወብእሲ ዘይገብር ከመ ዝ አበሳ ያዓርጉ በእንቲአሁ ውስተ ጽላተ ሰማይ። ፲፱ ወአንተኒ አዝዝ ለደቂቀ እስራኤል ወኢይግበሩ ዘንተ ቃለ ወኢይንሥኡ ወኢየሀቡ እንተ ትንእስ ዘእንበለ ይቅድሙ እንተ ትልህቅ እስመ እኩይ ጥቀ። ፳፩ ወይቤሎ ላባ ለያዕቆብ ይኅልፍ ሰቡዕ መዋዕለ ግዝዓ ለዛ ወእሁበከ ራሄልሃ ከመ ትትቀነይ ሊተ ካልኣተ ሰብዓተ ዓመታተ ከመ ትርዓይ አባግዕየ በከመ ገበርከ በሱባዔ ቀዳሚ። ፳፪ ወበመዋዕል አመ ኃለፈ ሰቡዕ ዕለት ዘግዝዕ ዘልያ ወህቦ ላባ ራሄልሃ ለያዕቆብ ከመ ይትቀነይ ሎቱ ካልአተ ዓመታተ ሰብዓተ ወወሀባ ለራሄል ባላንሃ እኅታ ለዘለፋ ላእኪተ ወተቀንየ ሰብዓተ ዓመተ ዳግመ በእንተ ራሄል እስመ ልያ ተውህበት በከ፤ ፳፫ ወአርኅወ እግዚአብሔር ማኅፀነ ልያ ወጸንሰት ወወለደት ወልደ ለያዕቆብ ወፀውዐ ስሞ ሮቤል አመ ዓሡር ወረቡዑ ለወርኅ ታስዕ በቀዳሚ ዓመት ዘሱባዔ ሣልስ። ፳፬ ወማኅፀናሰ ለራኤል ተጸፍቀ፥ እስመ ርእየ እግዚአብሔር ከመ ትጸላእ ልያ ወራሄልሰ ትትፈቀር። ፳፭ ወደገመ ያዕቆብ ወቦአ ኅበ ልያ ወጸንሰት ወወለደት ወልደ ካልአ ወጸውዐ ስሞ ስምዖን አመ ዕሥራ ወአሚሩ ለወርኅ ዓሥር ወበሣልስ ዓመቱ ለዝ ሱባዔ። ፳፮ ወደገመ ያዕቆብ ወቦአ ኅበ ልያ ወጸንሰት ወወለደት ሎቱ ወልደ ራብዓየ ወፀውዐ ስሞ ይሁዳ በዓሥሩ ወሐሙሱ ለወርኅ ሣልስ በቀዳሚ ዓመት ዘሱባዔ ራብዕ። ፳፯ ወደገመ ያዕቆብ ወቦአ ኅበ ልያ ወጸንሰት ወወለደት ሎቱ ወልደ ራብዓየ ወፀውዐ ስሞ ይሁዳ በዓሡር ወሐሙሰ ለወርኅ ሣልስ በቀዳሚ ዓመት ዘሱባዔ ራብዕ። ፳፰ ወበዝ ኵሉ ትቀንእ ራሄል በልያ እስመ ይእቲ ኢትወልድ ወትቤሎ ለያዕቆብ ሀበኒ ወልደ ወይቤላ ያዕቆብ አነሁ ከላእኩ እምኔኪ ፍሬ ከርሥኪ አነሁ አኅደጉኪ። ፳፱ ወሶበ ርእየት ራሄል ከመ ወለደት ልያ አርባዕተ ደቀ ለያዕቆብ ሮቤልሃ ወስምዖንሃ ወሌዊሃ ወይሁዳሃ ትቤሎ ባእ ኅበ ባላን አመትየ ወትጸንስ ወትወልድ ሊተ ወልደ። ፴ ወቦአ ያዕቆብ ኅበ ባላን ወጸንሰት ወወልደት ሎቱ ወጸውዓት ስሞ ዳን፥ አመ ተሱዑ ለወርኅ ሳድስ በሳድስ ዓመት ዘሱባዔ ሣልስ። ፴፩ ወደገመ ያዕቆብ ካዕበ ወቦአ ኅበ ባላን ወሰንሰት ወወለደት ሎቱ ወልደ ዳግመ ለያዕቆብ ወጸውዓት ስሞ ራሄል ንፍታሌም በሐሙሱ ለወርኅ ሳብዕ በካልእ ዓም ዘሱባዔ ራብዕ። ፴፪ ወሶበ ርእየት ልያ ከመ መክነት ወኢትወልድ ቀንአት ይእቲኒ በራሄል ወወሀበት ይእቲኒ ዘለፋሃ ለእኪታ ለያዕቆብ ብእሲተ ወጸንሰትው እወለድት ወልደ ወጸውዓት ስሞ ጋድ አመ ዐሡር ወሰኑዩ ለወርኅ ሳምን በሣልስ ዓመት ዘሱባዔ ራብዕ። ፴፫ ወዳግመ ቦአ ኅቤሃ ወጸንሰት ወወለደት ሎቱ ወልደ ካልአ ወጸውዓት ስሞ ልያ አሴር በሰኑዩ ለወርኅ ወዓሡር ወአሚሩ በዓመት ሐምስ ዘሱባዔ ራብዕ። ፴፬ ወቦአ ያዕቆብ ኅበ ልያ ወጸንሰት ወወለደት ወልደ ለያዕቆብ ወጸውዓት ስሞ ይሳኮር በረቡዑ ለሐምስ ወርኅ በዓመት ራብዕ ዘሱባዔ ራብዕ ወወሀበቶ ለሐፃኒት። ፴፭ ወቦአ ዳግመ ያዕቆብ ኅቤሃ ወጸንሰት ወወለደት ክልኤተ ወልደ ወወለተ ወጸውዓት ስሞ ለወልድ ዛብሎን ወለወልት ዲና ስማ በሳብዕ ወርኅ ዘሳብዕ ዓመት በሳድስ ሱባዔ በአርባዓ ወአርባዕቱ ኢዮቤልዩ። ፴፮ ወተሣሃላ እግዚአብሒር ለራሄል ወአርኅወ ማኅፀና ወጸንሰት ወወለደት ወልደ ወጸውዓት ስሞ ዮሴፍ በሠርቀ ወርኅ ራብዕ በሳድስ ዓመት ዘሱባዔ ራብዕ። ፴፯ ወበመዋዕለ ተወልደ ዮሴፍ ይቤሎ ያዕቆብ ለላባ ሀበኒ አንስትያየ ወውሉድየ ወእሑር ኅበ አቡየ ይስሕቅ ወእገብር ሊተ ኅበ አቡየ ይስሕቅ ወእገብር ሊተ ቤተ እስመ ፈሰምኩ ዓመታተ ዘተቀነይኩ ለከ ህየንተ ክልኤሆን አዋልዲከ ወአሐውር ቤተ አቡየ። ፴፰ ወይቤሎ ላባ ለያዕቆብ ንበር ኅቤየ በዓስብከ ወረዓይ ሊተ ካዕበ መርዔትየ ወንሣእ ዓስበከ። ፴፱ ወተካሃሉ በበይናቲሆሙ ከመ የሀቦ ዓስቦ ኵሎ በግዐ እመሐስእ ወእምጠሊ ሐመደ ክቦ ወጋሶ ወፀዓዳ ዘተወልደ ይኩኖ ዓስቦ። ፵ ወይወልዳ ኵሎን አባግዕ ኵሎ ዘትእምርት ሐመደ ክቦ ወኰሳኵሰ፥ ወይደግማ አባግዕ ወይወልዳ ዘበአርአያሆሙ ወኵሉ ዘቦ ትእምርት ለያዕቆብ ወዘአልቦ ትእምርት ለላባ።፡ ፵፩ ወበዝኅ ጥሪቱ ለያዕቆብ ጥቀ ወአጥረየ አልሕምተ ወአባግዐ ወአእዱገ ወአግማለ ወደቀ ወአዋልደ። ፵፪ ወቀንኡ ላባ ወውሉዱ ላዕለ ያዕቆብ ወአስተጋብአ ላባ አባግዒሁ እምኔሁ ወያስተሐይጾ በእኩይ። ፵፫ ወኮነ እምዘወለደት ራሄል ዮሴፍሃ ሖረ ላባ ይቅርጽ አባግዒሁ እስመ ርኁቀ ሀለዋ እምኅቤሁ ምሕዋረ ሠሉስ ዕለት። ፵፬ ወርእየ ያዕቆብ ከመ የሐውር ላባ ይቅርጽ አባግዒሁ ወጸውዖን ለልያ ወለራሄል ወተናገረ ውስተ ልቦን ከመ ይምጽኣ ምስሌሁ ምድረ ከነዓን እስመ ነገሮን ኵሎ ዘርእየ በሕልም ወኵሎ ዘተናገረ ሎቱ ከመ ይግባእ ውስተ ቤተ አቡሁ። ፵፭ ወይቤላ ነሐውር ውስተ ኵሉ መካን ወእደ ተሐውር ንሕነሂ ምስሌከ፤ ፵፮ ወባረኮ ያዕቆብ ለአምላከ አቡሁ ይስሐቅ ወለአምላከ አብርሃም አበ አቡሁ። ፵፯ ወተንሥአ ወጸዓነ አንስትያሁ ወውሉዶ ወኵሎ ጥሪቶ ነሥአ ወዓወደ ፈለገ ወበጽሐ ምድረ ገለአድ ወኅብአ ልቦ ያዕቆብ ለላባ ወኢነገሮሙ። ፵፰ ወበሳብዕ ዓም ዘሱባዔ ራብዕ ተመይተ ያዕቆብ ገላድሃ በቀዳሚ ወርኅ አመ ዕሥራ ወአሚሩ። ፵፱ ወዴገኖ ላባ ድኅሬሁ ወረከቦ ለያዕቆብ በደብረ ገለአድ በወርኅ ሣልስ አመ ዐሡር ወሠሉስ። ፶ ወኢኃደጎ እግዚአብሔር ከመ ያሕስም ላዕለ ያዕቆብ እስመ አስተርአዮ በሕልም ሌሊተ ወነገሮ ላባ ለያዕቆብ። ፶፩ ወአመ ዐሡር ወሐሙሱ በውእቱ መዋዕል ገብረ ያዕቆብ ግዝዐ ለላባ ወለኵሎሙ እለ መጽኡ ምስሌሁ፤ ፶፪ ወመሐለ ያዕቆብ ለላባ በዛቲ ዕለት ወላባሂ ለያዕቆብ ከመ ኢይትዓደው አሐዱ ካልኦ በእከይ በደብረ ገለአድ ወገብረ ፍሥሐ ህየ ለስምዕ፥ በእንተ ተፀውዐ ስሙ ለውእቱ መካን ፍሥሐተ ስምዕ «ከመዝ ፍሥሐት»። ፶፫ ወቀዲሙሰ ይጼውዕዎ ለምድረ ገለአድ ምድረ ራፋኤል እስመ ምድረ ራፋኤም ይእቲ ወተወልዱ ራፋኤም ረአይት እለ ዓሥር በእመት ወታስዕ በእመት ወሳምን በእመት፥ ወእስከ ስብዕ በእመት ውእቱ ኑኆሙ፤ ፶፬ ወማኅደሪሆሙ እምነ ምድረ ውሉደ አሞ እስከ ደብረ ኤርሞን ወቤተ መንግሥቶሙ ቆሬናኤም ወአስጣሮስ፥ ወአድራኣ ወሜሱር ወቤዎን ወአኅጐሎሙ እግዚአብሔር እምእከየ ምግባሮሙ እስመ ፀዋጋን ጥቀ እሙንቱ። ፶፭ ወኃደረ አሞሬዎን ህየንቴሆሙ እኩይ ወኃጥእ ወአልቦ ሕዝብ ዮም ዘፈጸመ ኃጣውኢሆሙ ኵሎ ወአልቦ ኑኅ ለሕይወቶሙ እንከ ውስተ ምድር። ፶፮ ወፈነወ ያዕቆብ ላባሃ፥ ወሖረ ውስተ ምድረ መስጴጦምያ ምድረ ጽባሕ፥ ወዐደወ ኢያቦክሃ በታስዕ ወርኅ አመ ዓሡር ወአሚሩ። ፶፮ ወበዝ ዕለት በጽሐ ኅቤሁ ኤሳው እኁሁ ወትኳነኑ ወሖረ እምኅቤሁ ምድረ ሰዒር ወያዕቆብሰ ኃደረ በምጽላላት። 
				ምዕራፍ ፳፮።
፩ ወበዓመት ቀዳሚ በሐምስ ሱባዔ ባዝ ኢዮቤልዩ ዓደወ ዮርዳኖስ ወኃደረ ማዕዶተ ዮርዳኖስ ወይርዒ አባግዒሁ እምባሕረ ፍሥሐት እስከ በኢተ ሶን ወእስከ ዶታኦም ወእስከ ኦም አቅራቢት። ፪ ወይፌኑ ለአቡሁ ይስሐቅ እምኵሉ ጥሪቱ ልብሰ ወሲሲተ ወሥጋ ወስቴወሐሊበ ወቅብዐ ወኅብስተ ወእምነ ኵሉ ተመርተ ቈላ። ፫ ወለእሙሂ ርብቃ ርብዐ ለለዓለመት ማእከለ ጊዜያቲሆሙ ለአውራኅ ማእከለ ሐሪሰ ወዓፂድ ማእከለ ፀደይ ወዝናም ማእከለ ክረምት ወሐጋይ። ፬ ወኃደረ ውስተ ማኅፈዱ ለአብርሃም እስመ፥ ተመይጠ ይስሐቅ እምዓዘቅተ መሐላ ወዓርገ ውስተ ማኅፈደ አብርሃም አቡሁ ወኃደረ ህየ እምኤሳው ወልዱ። ፭ ወአመ መዋዕለ ሖረ ያዕቆብ መስጴጦያ ነሥአ ኤሳው ለርእሱ ብእሲተ ማእሌትሃ ወለተ ይስማኤል ወአስተጋብአ ኵሎ መርዔተ አቡሁ ወአንስትያሁ ወዓርገ ወኃደረ ውስተ ደብረ ሴይር ወኃደገ ይስሐቅሃ አቡሁ ውስተ ዓዘቅተ መሐላ ባሕቲቶ። ፮ ወዓርገ ይስሐቅ እምዓዘቅተ መሐላ ወኃደረ ማኅፈደ አብርሃም አቡሁ ውስተ ደብረ ኬብሮን ወእምህየ ይፌኑ ያዕቆብ ኵሎ ዘይፌኑ ለአቡሁ ወለእሙ እምጊዜ በበጊዜ ኵሎ ትካዞሙ ወይባርክዎ ለያቆብ በኵሉ ልቦሙ ወበኵሉ ነፍሶሙ። ፯ ወበቀዳሚ ዓመት ዘሱባዔ ሳድስ ዓርገ ስሌምሃ ዘመንገለ ጽባሒሁ ለሰቂማ በሰላም በራብዕ ወርኅ። ፰ ወበህየ መሠጥዋ ለዲና ወለተ ያዕቆብ ውስተ ቤተ ሴኬም ወልደ ኤሞር ኤዋዊ መኰንነ ምድር ወሰከበ ምስሌሃ ወአርኰሳ። ፱ ወይእቲሂ ንስቲት ወለት ወለተ ዓሠርቱ ወክልኤቱ ዓመት ወአስተብቍዐ እምኅበ አቡሃ ትትወሀቦ ሎቱ ብእሲተ ወእምአኃዊሃ። ፲ ወተምዐ ያዕቆብ ወውሉዱ በእንተ እደወ ሰቂማ እስመ አርኰስዋ ለዲና እኅቶሙ ወተናገሩ ምስሌሆሙ በእከይ ወሐብለይዎሙ ወአስፈጥዎሙ። ፲፩ ወቦኡ ስምዖን ወሌዊ ሰቂማሃ ግብተ ወገብሩ ኵነኔ ላዕለ ኵሎሙ እደወ ሰእቂማን ወቀተሉ ኵሎ ብእሴ ዘረከቡ ውስቴታ ወኢያትረፉ ወኢአሐደ ወኵሎ ቀተሉ በጻዕር እስመ አገመኑ ዲናሃ እኅቶሙ። ፲፪ ወከመዝ ኢትግበሩ እንከ እምይእዜ ለአርኵሶ ወልተ እስራኤል እስመ በሰማይ ተሠርዐ ላዐሌሆሙ ኵነኔ ከመ ያጥፍእዎሙ በሰይፍ ለኵሎሙ እደወ ሰቂማን፥ እስመ ገብሩ ኃፍረተ ውስተ እስራኤል። ፲፫ ወመጠዎሙ እግዚአብሔር ውስተ እደ ውሉደ ያዕቆብ ከመ ይሥርዎሙ በሰይፍ ወከመ ይግበሩ ላዕሌሆሙ ኵነኔ፥ ወከመ ኢይኩን እንከ ከመዝ በውስተ እስራኤል ለአርኵሶ ድንግል እስራኤላዊት። ፲፬ ወብእሲ እመቦ ዘፈቀደ በውስተ እስራኤል የሃብ ወለቶ ወእመኒ እኅቶ ለኵሉ ብእሲ ዘእምዘርአ አሕዛብ ሞተ ይሙት ወበእብን ይውግርዎ፥ እስመ ገብረ ኃጢአተ ወኃፍረተ በውስተ እስራኤል። ፲፭ ወለብእሲትሂ ያውዕይዋ በእናት እስመ አርኰሰት ስመ ቤተ አቡሃ ወትሠረው እምእስራኤል ወኢይትረከብ ዘማ ወርኩስ በውስተ እስራኤል ኵሎ መዋዕለ ትውልደ ምድር እስመ ቅዱስ እስራኤል ለእግዚአብሔር። ፲፮ ወኵሉ ሰብእ ዘአርኰሰ ሞተ ለይሙት ወብእብን ይውግርዎ እስመ ከመዝ ተሠርዐ ወተጽሕፈ ውስተ ጽላተ ሰማይ በእንተ ኵሉ ዘርአ እስራኤል ዘያረኵስ ሞተ ለይሙት ወበእብን ይውግርዎ። ፲፯ ወአልቦ ለዝ ሕግ ዓቅመ መሥዋዕል ወአልቦ ኅድገት ወአልቦ ሥርየት ዘእንበለ ዳዕሙ ይሤረው ብእሲ ብእሲ ዘአርኰሰ ወለቶ በውስተ ኵሉ እስራኤል እስመ እምውስተ ዘርኡ ወሀበ ለሞሎክ ወአበሰ ለአርኵሶቱ። ፲፰ ወአንተኒ ሙሴ አዝዞሙ ለደቂቀ እስራኤል ወአስምዕ ላዕሌሆሙ ከመ ኢየሀቡ እምነ አዋልዲሆሙ ለአሕዛብ፥ ወከመ ኢይነሥኡ እምአዋልደ አሕዛብ፥ እስመ ምኑን ውእቱ በቅድመ እግዚአብሔር። ፲፱ በእንተ ዝ ጸሐፍኩ ለከ ኵሎ ቃለ ሕግ ወኵሎ ግብሮሙ ለሰቂማ ዘገብሩ ላዕለ ዲና ወዘከመ ተናገሩ ደቂቁ ለያዕቆብ እንዘ ይብሉ ኢንሁብ ወለተነ ለሰብእ ዘቦ ቍልፈት እስመ ጽእለት ውእቱ ለነ። ፳ ወጽእለት ውእቱ ለእስራኤል ለእለ ይሁቡ ወለቶሙ ወለእለ ይነሥኡ እምአዋልደ አሕዛብ እስመ ርኩስ ውእቱ ወምኑን ወእቱ ለእስራኤል። ፳፩ ወኢይነጽሕ እስራኤል እምዝ ርኵስ ዘቦ ብእሲ እምአዋልደ አሕዛብ ወእመቦ እምአዋልዲሁ ዘወሀበ ለብእሲ ዘእምኵሉ አሕዛብ፥ እስመ መቅሠፍት ላዕለ መቅሠፍት ውእቱ ወመርገም ላዕለ መርገም ወኵሉ ኵነኔ ወመቅሠፍት ወመርገም ይመጽእ። ፳፪ ወለእመ ገብሩ ዘ ቃለ ወለእመ ተዓወረ አዕይንቲሁ እምእሉ እለ ይገብሩ ርኵሰተ ወእምእለ ያረኵሱ መቅደሶ ለእግዚአብሔር ወእምእሉ ያጌምኑ ስሞ ቅዱሰ ይትኴኑ ኵሉ ሕዝብ ኅቡረ በእንተ ዝ ርኩስ ወግማኔ ዛቲ። ፳፫ ወአልቦ ነሢአ ገጽ ወአልቦ አድልዎ ለገጽ፥ ወአልቦ ነሢእ እምእዴሁ ፍሬው ወመሥዋዕተ ወጽንሐሐ ወስብሐ ለተምዕዞ መዓዛ ሠናይ ከመ ይትወከፎ። ፳፬ ወኢይኩን ኵሉ ብእሲ ወብእሲት በውስተ እስራኤል ዘያረኵስ መቅደሶ፥ በእንተዝ  አዘዝኩከ እንዘ እብል አስምዕ ዛተ ስምዐ ላዕለ እስራኤል። ፳፭ ርኢ ዘከመ ኮነ ለሰቂማን ወለውሉዳ ዘከመ ተውህበት ውስተ እደ ክልኤሆሙ ደቂቀ ያዕቆብ ወቀተልዎሙ በፃዕር ወኮነቶሙ ጽድቀ። ፳፮ ወተጽሕፉ ለጽድቅ ወተኃርየ ዘርአ ሌዊ ክህነት ወሌዋውያን፥ ከመ ይትለአኩ ቅድመ እግዚአብሔር ከመ ንሕነ በኵሉ መዋዕል ወይትባረክ ሌዊ ወውሉዱ ለዓለም እስመ ቀንአ ከመ ይግበር ጽድቀ ወኵነኔ ወበቀለ አምኵሎሙ እለ ይትነሥኡ ላዕለ እስራኤል። ፳፯ ወከመ ዝ ያዓርጉ ሎቱ ለስምዕ ውስተ ጽላተ ሰማይ በረከተ ወጽድቀ ቅድሜሁ ለአምላከ ኵሉ ወንዜከር ንሕነ ጽድቀ ዘገብረ ሰብእ በሕይውቱ በኵሉ ጊዜያት ዘዓመት እስከ ዐሠርቱ ምእት ትውልድ ያዓርጉ ወይመጽእ ሎቱ ወለትውልዱ እምድኅሬሁ። ፳፰ ወተጽሕፈ ዓርከ ወጻድቀ ውስተ ጽላተ ሰማይ ወኵሎ ዘንተ ነገረ ጸሐፍኩ ለከ ወአዘዝኩከ ከመ ኢይግበሩ አበሳ ወኢይትዓደዉ ሥርዓተ ወኢይንሥቱ ኪዳነ እንተ ተሠርዓት ሎሙ ከመ ይግበርዋ ወይጸሐፉ አዕርክተ። ፳፱ ወእመሰ ተዓደዉ ወገብሩ እምኵሉ ፍናዊሃ ለርስ ይጸሐፉ ውስተ ጽላተ ሰማይ ጸላእተ፥ ወይደመሰሱ እመጽሐፈ ሕያዋን ወይጸሐፉ ውስተ መጽሐፈ እለ ይትኃጐሉ ወምስለ እለ ይሤረው እምውስተ ምድር። ፴ ወበዕለተ ቀተሉ ውሉደ ያዕቆብ ሰቂማሃ ዓርገ ሎሙ መጽሐፍ ውስተ ሰማይ ከመ ገብሩ ጽድቀ ወርትዐ ወበቀለ ላዕለ ኃጥኣን ወተጽሕፉ ለበረከት፤ ፴፩ ወአውጽኡ ዲናሃ እኅቶሙ እምነ ቤተ ሴኬም ወፄወዉ ኵሎ ዘሀሎ ውስተ ሰቂማ አባግዒሆሙ ወአልሕምትሚሆሙ ወአእዱጊሆሙ ወኵሎ ንዋዮሙ ወኵሎ መራዕዮሙ ወአምጽኡ ኵሎ ኅበ ያዕቆብ አቡሆሙ። ፴፪ ወተናገረ ምስሌሆሙ በእንተ ዘቀተሉ ሀገረ፥እ ስመ ፈርሀ እምእለ ይነብሩ ምድረ እምእለ ከነናውያን ወፍሪዛውያን። ፴፫ ወኮነ ግርማ እግዚአብሔር ውስተ ኵሎን አህጉር ዘዓውዳ ለሰቂማ ወኢተንሥኡ ለሰዲደ ውሉዱ ለያዕቆብ እስመ ድንጋፄ ወድቀ ላዕሌሆሙ። ፴፬ ወበሠርቀ ወርኅ ነገረ ያዕቆብ ለኵሎሙ ሰብአ ቤቱ እንዘ ይብል ንጽሑ ወወልጡ አልባሲክሙ ወተንሢአነ ንዕርግ ቤቴል በኀበ ጸለይኩ ጸሎተ ሎቱ አመ ዕለተ ጐየይኩ እምገጸ ኤሳው እኁየ ዘውእቱ ምስሌየ። ፴፭ ወሜጠኒ ውስተ ዛቲ ምድር በሰላም ወአሰስሉ አማልክተ ነኪር እለ ማእከሌክሙ ወመስውዎሙ ለአማልክተ እንኪር ወአሰስሉ ዘውስተ ዕዘኒክሙ ወዘውስተ ክሣውዲሙ። ፴፮ ወጣዖተ ዘሰረቀት ራሄል እምኅበ ላባ አቡሃ ወሀበት ኵሎ ለያዕቆብ ወአውዓዮ ወጸተሞ ወአማስኖ ወኅብኦ  ታሕተ ድርዮስ ዘሀሎ ውስተ ምድረ ሰቂሞን።
				ምዕራፍ ፳፯።
፩ ወዓርገ አመ ሠርቀ ወርኅ ሳብዕ ውስተ ቤቴል ወሐነፀ ምሥዋዐ ውስተ መምካን ኅበ ኖመ ህየ ወአቀመ ህየ ሐውልተ። ፪ ወለአከ ኅበ አቡሁ ይስሐቅ ከመ ይምጻእ ኅቤሁ ውስተ መሥዋዕቱ ወኅበ እሙሂ ርብቃ። ፫ ወይቤ ይስሐቅ ለይምጻእ ወልድየ ያዕቆብ ወእርአዮ ዘእንበለ እሙት። ፬ ወሖረ ያዕቆብ ኅበ አቡሁ ይስሐቅ ወኅበ እሙ ርብቃ ውስተ ቤቱ ለአቡሁ አብርሃም ወክልኤተ እምውሉዱ ነሥአ ምስሌሁ ሌዊሃ ወይሁዳሃ ወመጽአ ኅበ አቡሁ ይስሐቅ ወኅበ እሙ ርብቃ። ፭ ወወፅአት ርብቃ እማኅፈድ ውስተ አንቀጸ ማኅፈድ ከመ ትስዓሞ ለያዕቆብ ወትሕቅፎ እስመ ሐይወ መንፈሳ በጊዜ ሰምዓት ናሁ ያዕቆብ ወልድኪ በጽሐ። ፮ ወሰዓመቶ ወርእየት ክልኤሆሙ ውሉዶ ወአእመረቶ ወትቤሎ እሉሰ ወሉድከኑ ወልድየ ወሐቀፈቶሙ ወሰዓመቶሙ ወባረከቶሙ እንዘ ትብል ብክሙ ይከብር ዘርአ አብርሃም ወአንትሙኒ ትከውኑ ለበረከት በዲበ ምድር። ፯ ወቦአ ያዕቆብ ኅበ ይስሐቅ አቡሁ ውስተ ጽርሑ ኅበ ይሰክብ ህየ ወክልኤቱ ደቂቁ ምስሌሁ። ፰ ወአኀዘ እደ አቡሁ ወደኒኖ ሰዓሞ ወተሰቅለ ይስሐቅ ውስተ ክሳደ ያዕቆብ ወልዱ ወበከየ ዲበ ክሳዱ ወጽላሌ ኀለፈ እምአዕይንቲሁ ለይስሐቅ። ፱ ወርእየ ክልኤሆሙ ውሉዶ ለያዕቆብ ሌዊሃ ወይሁዳሃ፥ ወይቤ ውሉድከኑ እሉ ወልድየ እስመ ይመስሉከ ወነገሮ ከመ በአማን ውሉዱ እሙንቱ ወይቤሎ አማነ ርኢኩ ከመ በአማን ውሉድየ እሙንቱ። ፲ ወቅርቡ ኅቤሁ ወተመይጠ ወሰዓሞ ወሐቀፎ ለኵሎሙ ኅቡረ ወመንፈሰ ትንቢት ወረደ ውስተ አፉሁ ወአኀዞ ለሌዊ በየማናዊ እዴሁ ወለይሁዳ በጸጋማዊ እዴሁ። ፲፩ ወተመይጠ ኅበ ሌዊ ቅድመ ወአኀዘ ይባርኮ መቅድመ ወይቤሎ እግዚአብሔር ይባርከ ውእቱ ወእግዚአ ኵሉ ዓለማት ኪያከ ወውሉደከ ለኵሉ ዓለማት ወየሀብከ እግዚአብሔር ለከ ወለዘርእከ ዕበየ ዓበየ ለክብር። ፲፪ ወኪያከ ወዘርአከ ያቅርብ ኅቤሁ እምኵሉ ዘሥጋ ከመ ይትለአኩ ውስተ መቅደሱ ከመ መላእክተ ገጽ ወከመ ቅዱሳን ከማሁ ይከውን ዘርኦሙ ለክብር ወለዕበይ ወለቅዳሴ። ፲፫ ወያዕብዮሙ ውስተ ኵሉ ዓለማት ወመኳንንተ ወመሳፍንተ ወመላእክተ ይከውኑ ለኵሉ ዘርአ ውሉደ ያዕቆብ። ፲፬ ወቃሎ ለእግዚአብሔር በስድቅ ይንግሩ ወኵነኔሁ ኵሎ በጽድቅ ይኴንኑ ወይነግሩ ፍናውየ ለያዕቆብ ወአሠርየ ለእስራኤል ወበከረተ እግዚአብሔር ይትወሀብ ውስተ አፉሆሙ ከመ ይባርኩ ኵሎ ዘርኦ ለፍቁር። ፲፭ ወጸውዓት እምከ ስመከ ሌዊሃ ወበአማን ጸውዓት ስመከ ልፁቅ ለእግዚአብሔር ትከውን ወሱታፌ ኵሎሙ ውሉደ ያዕቆብ ወማእዱ ትኩን ለከ። ፲፮ ወአንተ ወውሉድከ ብልዕዋ ወለኵሉ ትውልድ ትኩን ማእድከ ምልእተ ወኢይሕፅፅ እክልከ በኵሉ ዓለማት። ፲፯ ወኵሎሙ እለ ይጸልኡከ ቅድሜከ ይጸቁ ወኵሎሙ ፀርከ ይሠረዉ ወይትኃጐሉ ወዘይባርከከ ቡሩክ ወኵሎሙ ሕዝብ ዘይረግሙከ ይኩኑ ኵሎሙ ርጉማነ። ፲፰ ወለይሁዳሂ ይቤሎ የሀብከ እግዚአብሔር ኃይለ ወጽንዐ ከመ ትኪዶሙ እልኵሎሙ እለ ይጸልኡከ፤ መኰንነ ኩን አንተ ወአሐዱ እምነ ውሉድከ ለውሉደ ያዕቆብ ስምከ ወስመ ውሉድከ ይኩን ዘየሐውር ወዘያንሶሱ ውስተ ኵላ ምድር ወአህጉር። ፲፱ አሜሃ ይፈርሁ አሕዛብ እምቅድመ ገጽከ ወይትሀወኩ ኵሎሙ አሕዛብ ወኵሉ ሕዝብ ይትሀወኩ ብከ ይኩን ረድኤቱ ለያዕቆብ ወብከ ትትረከብ መድኃኒት ለእስራኤል። ፳ ወአመ ዕለተ ትነብር ውስተ መንበረ ክብረ ጽድቅ ትከውን ዓባይ ሰላም ለኵሉ ዘርአ ውሉዱ ለፍቁር ዘይባርከከ ቡሩክ ወኵሎሙ እለ ይጸልኡከ ወይሣቅዩከ ወእለሂ ይረግሙከ ይሠረዉ ወይትኃጐሉ እምድር ወይኩኑ ርጉማነ። ፳፩ ወተመይጠ ወሰዓሞ ዳግመ ወሐቀፎ ወተፈሥሐ ዓቢየ ፍሥሐ እስመ ርእየ ውሉዶ ለያዕቆብ ወልዱ ዘበጽድቅ። ፳፪ ወወፅአ እማእከለ እገሪሁ ወወድቀ ወሰገደ ሎቱ ወባረኮሙ ወአዕረፈ ህየ ቁበ ይስሐቅ አቡሁ በይእቲ ሌሊት ወበልዑ ወሰትዩ በፍሥሓ። ፳፫ ወአቀመ ክልኤሆሙ ውሉዶ ለያዕቆብ አሐደ በየማኑ ወአሐደ በጸጋሙ ወተኈለቈ ሎቱ ጽድቅ። ፳፬ ወነገረ ያዕቆብ ኵሎ ለአቡሁ በሌሊት ዘከመ ገብረ እግዚአብሔር ምስሌሁ ሣህለ ዓቢየ ወከመ ሠርኅ ኵሎ ፍናዊሁ ወተማኅፀኖ እምኵሉ እኩይ። ፳፭ ወባረኮ ይስሐቅ ለአማልከ አብርሃም አቡሁ ዘኢኃደገ ምሕረቶ ወጽድቆ እምውሉደ ገብሩ ይስሐቅ። ፳፮ ወበነግህ ነገሮ ያዕቆብ ለአቡሁ ይስሐቅ ጸሎተ ዘጸለየ እግዚአብሔር ወራእየ ዘርእየ ሐነፀ ምሥዋዐ፥ ወኵሉ ድልው ለመሥዋዕት ለገቢር ቅድመ እግዚአብሔር በከመ ጸለየ ወበከመ መጽአ ይጽዓኖ ዲበ አድግ። ፳፯ ወይቤሎ ይስሐቅ ለያዕቆብ ወልዱ ኢይክል መጺአ ምስሌከ፥ እስመ ረሳዕኩ ወኢይክል ተዓግሦ በፍኖት፥ ሑር ወልድየ በሰላም እስመ ወልደ ምእት ወስሳ ወሐምስቱ ዓመት አነ ዮም ኢይክል እንከ ነጊደ። ፳፰ ጸዓና ለእምከ ከመ ትሑር ምስሌከ ወአአምር አነ ወልድየ ከመሰ በእንቲአየ መጻእከ ወዛቲ ዕልት ለትኩን ቡርክተ እንተ ባቲ ርኢከኒ ሕያውየ ወርኢኩከ አነሂ። ፳፱ ወልድየ ተሠራኅ ወግበር ጸሎተ እንተ ጸለይከ ወኢታጐንዲ ጸሎተከ እስመ ትትኃሠሥ ጸሎት። ፴ ወይእዜኒ ጐጕእ ከመ ትግበራ ወይሥመር ዘገብረ ኵሎ ዘጸለይከ ጸሎተ። ፴፩ ወይቤላ ለርብቃ ሑሩ ምስለ ያዕቆብ ወልድኪ፥ ወሖረት ርብቃ ምስለ ያዕቆብ ወልዳ ወዲቦራ ምስሌሃ ወበጽሑ ውስተ ቤቴል። ፴፪ ወተዘከረ ያዕቆብ ጸሎተ ወእንተ ባረኮ አቡሁ ይስሐቅ ምስለ ክልኤቱ ደቂቁ ሌዊ ወይሁዳ ወተፈሥሐ ወባረኮ ለአምላከ አበዊሁ አብርሃም ወይስሐቅ። ፴፫ ወይቤ ይእዜ አእመርኩ ከመ ብየ ተስፋ ዘለዓለም ወለውሉድየሂ በቅድመ አምላከ ኵሉ። ፴፬ ወከመዝ ሥሩዕ በእንተ ክልኤሆሙ ወያዕርጉ ሎሙ በስምዕ ዘለዓለም ውስተ ጽላተ ሰማማይ በከመ ባረኮሙ ይስሐቅ ወኃደረ በይእቲ ሌሊት ውስተ ቤቴል። ፴፭ ወሐለመ ሌዊ ከመ ሤምዎ ወረሰይዎ ለክህነት ለአምላክ ልዑል ኪያሁ ወውሉዶ እስከ ለዓለም፥ ወነቅሕ እምንዋሙ ወባረኮ ለእግዚአብሔር። ፴፮ ወጌሠ ያዕቆብ በነግህ አመ ዐሡር ወረቡዑ ለዝ ወኅ፥ ወዓሠረ እምኵሉ ዘመጽአ ምስሌሁ እምሰብእ እስከ እንስሳ ወእምወርቅ እስከ ኵሉ ንዋይ ወልብስ ወዓሠረ እምኵሉ። ፴፯ ወበውእቶን መዋዕል ጸንሰት ራሄል ብንያምሃ ወልዳ ወኈልቈ እምኔሁ ያዕቆብ ውሉዶ። ፴፰ ወዐርገ ወወረደ ላዕለ ሌዊ መክፈልተ እግዚአብሔር ወአልቦሰ አቡሁ አልባሰ ክህነት ወመልአ እደዊሁ።
				ምዕራፍ ፳፰።
፩ ወአመ ዐሡር ወሐሙሱ ለዝ ወርኅ አብአ ውስተ ምሥዋዕ አሥዋረ እምአልሕምት ምሥዋዕ አሥዋረ እምአልሕምት ዓሠርተ ወአርባዕተ፥ ወአብሐኰ ዕሥራ ወሰማኒተ ወአባግዐ አርባዓ ወተስዓተ፥ ወመሐስአ ተስዓ ወስድስተ፥ ወመሐስአ ጠሊ ዕሥራ ውተስዓተ ጽንሐሐ ውስተ ምሥዋዕው እቍርባነ ሥሙረ ለመዓዛ ሠናይ ቅድመ አምላክ። ፪ ዝ ውእቱ መባኡ እምጸሎት እንተ ጸለየ ከመ የዓሥር ምስለ መሥዋዕቶሙ፥ ወአሐዱ ሞጻሕቶሙ። ፫ ወሶበ በልዖ እሳት የዓጥን ስኂነ ዲቤሁ ለእሳት መልዕልቶ ወለመሥዋዕተ መድኃኒት አሥዋረ አርባዕተ ወአብሐኰ አርባዕተ ወዳቤላተ አርባዕተ ወአባግዐ ዘዘዓመት ክልኤተ፥ ወመሐስአ ጠሊ ክልኤት ክልኤተ፥ ወመሐጽአ ጠሊ ክልኤተ ከመዝ ይገብር እንተ ጸብሐ ሰቡዐ መዋዕለ። ፬ ወሀሎ እንዘ ይብልዕ ውእቱ ወኵሎሙ ውሉዱ ወሰብኡ በፍሥሓ በህየ ሰቡአ መዋዕለ ወይባርኮ ወየአኵቶ ለእግዚአብሔር ዘባልሖ እምኵሉ እኩይ ወዘወሀቦ ጸሎቶ። ፭ ወዓሠረ ኵሎ እንስሳ ንጹሐ ወዘኢኮነ ንጹሐ ወገብረ ጽንሐሐ ወእንስሳ ርኵሰ ወሀቦ ለሌዊ ወልዱ ወነፍሳተ ሰብእ ኵሎ ወሀቦ ወተክህነ ሌዊ በቤቴል ቅድመ ያዕቆብ አቡሁ እምዓሠርቱ አኃዊሁ ወሀሎ ህየ ካህን ፡ ፮ ወያዕቆብ ወሀበ ጸሎቶ ወከመዝ ዓሠረ ዳግመ ዓሥራተ ለእግዚአብሔር ወቀደሶ ወኮኖ ቅዱሰ። ፯ ወበእንተዝ ሥሩዕ ውስተ ጽላተ ሰማይ ሕግ ለዓሥሮ ዓሥራት ካዕበ ለበሊዖቱ በቅድመ እግዚአብሔር በመካን ኅበ ተኃርየ ይኅድር ስሙ ላዕሌሁ ዓመ እምዓም። ፰ ወአልቦ ለዝ ሕግ ዓቅመ መዋዕለ ለዓለም ውእቱ ሥርዓት ጽሑፍ ለገቢሮቱ ዓመተ እምዓመት ለበሊዐ ዓሥራት ዳግመ ቅድመ እግዚአብሔር በመካን በኅበ ተኃርየ። ፱ ወአልቦ ለአትርፎ እምኔሁ እምዝዓመት ለዓመት ለዘይመጽእ እስመ በዓመቲሁ ይትበላዕ ዘርእ ወወይን እስከ አመ መዋዕለ ወይን ወለዘይት እስከ አመ ጊዜ መዋዕሊሁ። ፲ ወኵሉ ዘይተርፍ እምኔሁ ወዘይበሊ ይኩን ስዑበ ወበእሳት የዓይ እስመ ኮነ ርኩሰ ወከማሁ ይብልዕዎ ኅቡረ በቤተ መቅደስ ወኢያብልይዎ። ፲፩ ወኵሉ ዓሥራተ ላሕም ወአበግዕ ቅዱስ ለእግዚአብሔር ወለካህናቲሁ ይኩን ዘይበልዑ በቅድሜሁ ሥሩዕ እምዓመት፥ እስመ ከማሁ ሥሩዕ ወቅሩጽ በእንተ ዓሥራት ውስተ ጽላተ ሰማይ። ፲፪ ወበሌሊት ካልእት አመ ዕሥራ ወሰኑዩ ለመዋዕለ ዝ ወርኅ መከረ ያዕቆብ ከመ ይሕንፅ ውእተ መካነ ወከመ ይጥቅም ዐፀደ ወይቀድስ፥ ወከመ ይግበሮ ቅዱሰ ዘለዓለም ሎቱ ወለውሉዱ እስከ ለዓለም እምድኅሬሁ። ፲፫ ወአስተርአዮ እግዚአብሐኢር በሌሊት ወባረኮ ወይቤሎ ኢይጸዋዕ ስምከ ያዕቆብሃ ባሕቲቶ አላ እስራኤልሃ ይሰመይ ስምከ። ፲፬ ወይቤሎ ካዕበ አነ ውእቱ እግዚአብሔር አምላክከ ዘፈጠርኩ ሰማየ ወምድረ አልህቀከ ወአበኅከ ፈድፋደ ጥቀ። ፲፭ ወነገሥት እምኔከ ይከውኑ ወይኴነኑ በኵለሄ ወእደ ኬደ አሠረ ውሉደ ሰብእ፥ ወእሁብ ለዘርእከ ኵላ ምድረ ዘመትሕተ ሰማይ፥ ወይኴንኑ ውስተ ኵሉ አሕዛብ በከመ ፈቀዱ ወእምድኅረዝ ያስተጋብኡ ኵላ ምድረው ወይወርስዋ ለዓለም። ፲፮ ወፈጸመ ተናግሮ ምስሌሁ ወዓርገ እምኅቤሁ ወይሬኢ ያዕቆብ እስከ ሶበ ዓርገ ውስተ ሰማይ። ፲፯ ወርእየ በራእየ ሌሊት ወናሁ መልአክ ይወርድ እምሰማይ ወሰብዑ ሰሌዳት ውስተ እደዊሁ ወወሀቦ ለያዕቆብ ወአንበቦን። ፲፰ ወአንበበ ኵሎ ዘጽሑፍ ውስቴቶን ዘይከውን ሎቱ ወለውሉዱ በኵሉ ዓለማት ወአርአዮ ኵሎ ዘጽሑፍ ውስተ ሰሌዳት። ፲፱ ወይቤሎ ኢትሕንፅ ዘንተ መካነ ወኢትግበሮ መቅደስ ዘለዓለም ወኢትኅድር ዝየ እስመ አኮ ዝ መካን ሑር ቤተ አብርሃም አቡከ ወኅድር ቤተ አቡከ ይስሐቅ ህየ እስመ አመ ዕለተ ሞቱ ለአቡከ እስመ በግብጽ ትመውት በሰላም። ፳ ወበዛ ምድር ትትቀበር በክብር ውስተ መቃብር አበዊከ ምስለ አብርሃም ወይስሐቅ ኢትፍራህ እስመ በከም ርኪከ ወአንብበኮ ከማሁ ይከውን ኵሉ ወአንተ ጸሐፍ ኵሎ ዘከመ ርኢከ ወአንብብከ። ፳፩ ወይቤ ያዕቆብ እፎ እዜከር ዘከመ አንብብኩ ወርኢኩ ኵሎ ወይቤሎ አነ አዜክረከ ኵሎ ወዓርገ እምኅቤሁ። ፳፪ ወነቅሐ እምንዋሙ ወተዘከረ ኵሎ ዘአንበበ ወዘርእየ ወጸሐፈ ኵሎ ነገረ ዘአንበበ ወዘርእየ። ፳፫ ወገብረ በህየ ዓዲ ዕለተ አሐደ፥ ወሦዐ ባቲ በከመ ኵሉ ዘይሠውዕ በመዋዕል ቀዳምያት ወጸውዐ ስማ ተውሳከ እስመ ተወሰከት ይእቲ ዕለት፥ ወለቀዳምያት ጸውዖን በዓለ። ፳፬ ወከመዝ ያስተርኢ ውእቱ ከመ ትኩን ወጽሑፍ ውስተ ጽላተ ሰማይ። ፳፭ ወበእንተዝ ተከሥተ ሎቱ ከመ ይግበራ ወከመ ይወስክ ዲበ ሰቡዑ መዋዕለ በዓል ኪያሃ ወተጸውዐ ስማ ተውሳክ እስመ እንተ ያዓርጉ ባቲ በስላም መዋዕለ በዓል በከመ ኁልቈ መዋዕል ዘዓመት። ፳፮ ወበሌሊት አመ ዕሥራ ወሠሉሱ ለዝ ወርኅ ሞተት ዲቦራ ሐፃኒታ ለርብቃ ወቀበርዋ መትሕተ ሀገር ታሕጠ ባላን ዘፈለግ። ፳፯ ወጸውዑ ስሞ ለውእቱ ፈለግ ፈለገ ዲቦራ፥ ወለባንሂ ባላኖነ ላሀ ዲቦራ። ፳፰ ወሖረት ርብቃ ወገብአት ውስተ ቤት ኅህበ አቡሁ ይስሐቅ ወፈነወ ያዕቆብ በዴሃ አብሐኰ ወዳቤላተ ወአባግዐ ከመ ትግበር ለአቡሁ መብልዐ ዘከመ ይፈቅድ። ፳፱ ወሖረ እምድኀሬሃ ለእሙ እስከ ቀርበ ምድር ከርብራታን ወኃደረ ህየ። ፴ ወወለደት ራኄል በሌሊት ወልደ ወጸውዓት ስሞ ወልደ ሕማምየ፥ እስመ ዓፀበት ሶበ ትውልዶ፥ ወአቡ ሁሰ ጸውዐ ስሞ ብንያምሃ። ፴፩ አመ ዓሡሩ ለወርኅ ሳምን በዓመት አሐዱ ዘሱባዔ ሳድስ ዘዝንቱ ኢዮቤልው ሞተት ራሄል በህየ ወተቀብረት ውስተ ምድረ ኤፍራታ እንተ ይእቲ ቤተ ልሔም። ፴፪ ወሐነፀ ያዕቆብ ውስተ መቃብረ ራሄል ሐውልተ ውስተ ፍኖት ላዕለ መቃብሪሃ። ፴፫ ወሖረ ያዕቆብ ወኀድረ መንገለ ደቡበ መግደላ ድራኤፍ ወሖረ ኅበ አቡሁ ይስሐቅ ውእቱ ወልያ ብእሲቱ። ፴፬ ወአመ ሠርቁ ለወርኅ ዓሥር ርእየ ሮቤል ባላንሃ ለእኪተ ራኄል ዕቅብተ አቡሁ በኅቡእ እንዘ ትትሐፀብ በማይ ወአፍቀራ። ፴፭ ወተኅብአ በሌሊት ወቦአ ቤተ ባላን ሌሊተ ወረከባ እንዘ ትሰክብ ውስተ ዓራታ ባሕቲታ ወትነውም ውስተ ቤታ ወሰከበ ምስሌሃ ወነቅሐት ወርእየ ወናሁ ሮቤል ይሰክብ ምስሌሃ ውስተ ምስካብ። ፴፮ ወከሠተት ክፍንፋ ወአኀዘቶ ወአውየውት ወአእመረት ከመ ሮቤል ውእቱ ወተኃፍረት እምኔሁ ወኃደገት እዴሃ እምላዕሌሁ ወጐየ፥ ወትላሁ በእንተዝ ነገር ፈድፋደ ወኢነገረት ወኢለመኑሂ እምሰብእ። ፴፯ ወሶበ መጽአ ያዖብ ወኃሠሣ ትቤሎ ኢኮንኩ ንጽሕተ ለከ፣ እስመ ተገመንኩ እምኔከ እስመ አርኰሰኒ ሮቤል ወሰከበ ምስሌየ ሌሊተ ወአንሰ እነውም ወኢያእመርኩ እስከ ሶበ ከሠተ ክንፍየ ወሰከበ ምስሌየ። ፴፰ ወተምዐ ያዕቆብ ጥቀ ላዕለ ሮቤል እስመ ሰከበ ምስለ ባላን እስመ ከሠተ ክድነተ አቡሁ ወኢቀርባ እንከ ያዕቆብ እስመ አርኰሳ ሮቤል። ፴፱ ወኵሉ ሰብእ ዘከሠተ ክድነተ አቡሁ ርኩስ፥እ ስመ እኩይ ነገሩ ጥቀ ወምኑን ውእቱ በቅድመ እግዚአብሔር። ፵ በእንተዝ ጽሑፍ ወሥሩዕ ውስተ ጽላተ ሰማይ ከመ ኢይስብክብ ብእሲ ምስለ ብእሲ አቡሁ እስመ ርኩስ ውእቱ ሞተ ለይሙት። ፵፩ ኅሡር ብእሲ ዘይሰክብ ምስለ ብእሲትኒ እስመ ርኵሰ ገብሩ ውስተ ምድር። ፵፪ ወኢይኩን ርኵስ ቅድመ አምላክነ በውስተ ሕዝብ ዘኃረየ ሎቱ ምልክና። ፵፫ ወካዕበ ስሑፍ ርጉመ ይኩን ዘይሰክብ ምስለ ብእሲተ አቡሁ እስመ ከሠተ ኃፍረተ አቡሁ ወይቤሉ ኵሎሙ ቅዱሳኒሁ ለእግዚአብሔር ለይኩን ለይኩን። ፵፬ ወአንተኒ ሙሴ አዘዞሙ ለውሉደ እስራኤል ይዕቀቡ ዘንተ ቃለ፥ እስመ ኵነኔ ሞት ውእቱ ወርኩስ ውእቱ። ፵፭ ወአልቦ ሥርየት ለአስተሥርዮ በእንተ ብእሲ ዘገብረ ዘንተ እኩየ ለዓለም ዘእንበለ ለአሙቶቱ ወለቀቲሎቱ ወለተወግሮቱ በእብን ወለተ ሠርዎቱ እማእከለ ሕዝበ አምላክነ። ፵፮ እሰመ ኢይከውኖ ሐይው አሐተ ዕለተ ውስተ ምድር ለኵሉ ሰብእ ዘይገብር በውስተ እስራኤል እስመ ምኑን ወርኩስ ውእቱ። ፵፯ ወኢይበሉ ኮነ ለሮቤል ሐይው ወሥርየት እስመ ሰከበ ምስለ ዕቅብተ ብእሲተ አቡሁ ወይእቲኒ እንዘ ባቲ ምታ ሕያው ያዕቆብ አቡሁ። ፵፰ እስመ ኢተከሥተ ሥርዓት ወኵነኔ ወሕግ እስከ አሜሃ ፍጹመ ለኵሉ በውእቱ መዋዕል እስመ ሕገ ጊዜ በመዋዕሉ ወሕግ ዘለዓለም ለትውልድ ለዓለም። ፵፱ ወአልቦ ለዝ ሕግ ተወድኦ መዋዕል ወኢምንትኒ ሥርየት ሎቱ ዘእንበለ ከመ ይሰረው ክልኤሆሙ ኅቡረ በማእከለ ሕዝብ በዕለት እንተ ባቲ ገብርዋ ይቅትልዎሙ። ፶ ወአንተኒ ሙሴ ጸሐፎ ለእስራኤል ወይዕቀብዋ ወኢግበሩ በከመ ዝንቱ ነገር ወኢይስሐቱ ለአበሳ ሞት እስመ መኰንን እግዚአብሔር አምላክነ ዘውእቱ ኢይነሥእ ገጸ ወኢይነሥእ ሕልያነ። ፶፩ ወንግሮሙ ዘንተ ነገረ ሥርዓት ሎሙ ይስምዑ ወይትዓቀቡ ወይትናጸሩ እምኔሆሙ ወኢይትኃጐሉ ወኢይሠረዉ እምድር። ፶፪ እስመ ርኵስ ወሰቆራር ወንክፈት ወግማኒ ለኵሎሙ እለ ይገብርዎ በምድር በቅድመ አምላክነ ወአልቦ ኃጢአት ዓቢይ እምዝሙት ዘይዜምዉ ዲበ ምድር። ፵፫ እስመ ሕዝብ ቅዱስ ለእግዚአብሔር እስራኤል ወሕዝበ ርስት ለአምላኩ ውእቱ ወሕዝበ ክህነት ውእቱ ወሕዝበ መንግሥት ውእቱ ክህነት ውእቱ ወሕዝበ መንግሥት ውእቱ ወጥሪት ውእቱ ወአልቦ ዘያስተርኢ ዘከመዝ ርኩስ በማዕከለ ሕዝብ ቅዱስ። ፶፬ ወበሣልስ ዓመት ዘዝ ሱባዔ ሳድስ ሀሎ እንከ የሐውሩ ያዕቆብ፥ ወኵሉ ውሉዱ ወኀደሩ ቤተ አብርሃም ቅሩበ ይስሐቅ አቡሁ ወእሙ ርብቃ። ፶፭ ወዝንቱ አስማቲሆሙ ለውሉደ ያዕቆብ በኵሩ ሮቤል ወስምዖን ሌዊ ወይሁዳ፥ ይሳኮር ወዛብሎን፥ ውሉደ ልያ። ፶፮ ወውሉዳ ለራሄል ዮሴፍ ወብንያም ወውሉደ ባላን ዳን ወንፍታሌም። ፶፯ ወውሉደ ዘለፋ ጋድ ወአሴር፥ ወዲና ወልተ ልያ ባሕቲታ ወለተ ያዕቆብ ወሐዊሮሙ ሰገዱ ለይስሐቅ ወርብቃ። ፶፰ ወሶበ ርእይዎሙ ባረክዎሙ ለያዕዎብ ወለኵሎሙ ሉዱዱ ወተፈሥሐ ይስሐቅ ፈድፋደ እስመ ርእየ ውሉደ ያዕቆብ ወልዱ ዘይንእስ ወባረኮሙ።
				ምዕራፍ ፳፱።
 ፩ ወበሳድስ ዓመቱ ለዝ እም ዝንቱ ዘአርባዓ ወአርባዕቱ ኢዮቤልዩ ፈነዎሙ ያዕቆብ ለውሉዱ ከመ ይርዓዩ አባግዒሁ ወአግብርቲሁኒ ምስሌሆሙ ውስተ ጺኦተ ሰቂሞን። ፪ ወተጋብኡ ላዕሌሆሙ ሰብዓቲሆሙ ነገሥተ አሞሬዎን ከመ ይቅትልዎሙ ተኃቢኦሙ ታሕተ ኦም፥ ወከመ ይማህርኩ እንስሳሆሙ ወአንስትያሆሙ። ፫ ወደቂቀ ያዕቆብ ሌዊ ወይሁዳ ወዮሴፍ ሀለዉ ውስተ ቤት ኅበ ይስሐቅ አቡሆሙ፥ እስመ የኃዝኖ መንፈሱ ወስእነ ኃዲጎቶ ወብንያም ዘይንእስ ውእቱ ወበእንተዝ ነበረ ኅቤሁ። ፬ ወመጽኡ ነገሥተ ታፋ ወነገሥተ አሬሳ፥ ወነገሥተ ሴራጋን፥ ወነገሥተ ሴሎ ወንጉሠ ጋኤዝ ወንጉሠ ቤቴ ሮን፥ ወንጉሠ ማአኒሲኪሮ ወኵሎሙ እለ ይነብሩ ውስተ ዝ ደብር ወእለ ይነብሩ ውስተ ኦም ዘምድረ ከነዓን። ፭ ወዜነውዎ ለያዕቆብ እንዘ ይብሉ ናሁ ነገሥተ አሞሬዎን ዐገትዎሙ ለውሉድከ ከመ ይቅትልዎሙ ወመራዕይሆሙኒ ተማሠጡ። ፮ ወተንሥአ እምነ ቤቱ ውእቱ ወሠለስቲሆሙ ውሉዱ ወኵሎሙ ደቀ አቡሁ ወደቁ። ፯ ወሖረ ላዕሌሆሙ በተስዓ ምእት እደው እለ ይፀውሩ አስይፍተ ወቀተልዎሙ በውስተ ጺኦት ዘሰቂሞን ወዴገኑ እለ ጐዩ ወቀተልዎሙ በአፈ ሰይፍ። ፰ ወቀተሎሙ ለአሬሳ ወለታፋ፥ ወለሴራጋን ወለሌሎ ወለአማኒስኪሮ ወለጋጋአስ ወአስተጋብአ መራዕይሁ። ፱ ወዓብየ ለእሌሆሙ ወሠርዐ ጸባሕተ ላዕሌሆሙ ከመ የሀብዎ ጸባሕተ ሐምስተ ፍሬ ምድሮሙ። ፲ ወሐነፀ ሮቤልሃ ወተምናታራስሃ ወተመይጠ በሰላም ወገብረ ምስሌሆሙ ሰላመ ወኮንዎ አግብርተ እስከ አመ ዕለተ ወረዱ ውእቱ ወውሉዱ ውስተ ግብጽ። ፲፩ ወበሳብዕ ዓመት ዘዝ ሱባዔ ፈነወ ዮሴፍሃ ከመ ያእምር ሰላሞሙ ለአኅዊሁ እምቤቱ ውስተ ምድረ ሰቂሞን። ፲፪ ወረከቦሙ በምድረ ዶታኢም ወሐብለይዎ ወገብሩ ላዕሌሁ ምክረ ከመ ይቅትልዎ። ፲፫ ውተመይጦሙ ሤጥዎ ለነጋድያን እስማዔላውያን ወአረድዎ ግብጽ ወሤጥዎ ለፋጢራን ሕፅወ ፈርዖን ሊቀ መበስላን ሣውዕ ዘሀገረ ኤሌው። ፲፬ ወውሉደ ያዕቆብ ዘብሑ ዳቤላ ጠሊ ወጸንቀቁ ልብሶ ለዮሴፍ በደም ወፈነዉ ኅበ ያዕቆብ አቡሆሙ አመ ዓሡሩ ለወርኅ ሳብዕ፥ ወለሀዉ ኵላ ይእተ ዕለተ እስከ ሠርክ። ፲፭ ወአምጽኡ ሎቱ ኪያሁ ወፈጸነ በላሀ ሞቱ ወይቤልዎ ከመ ጸዋግ አርዌ በልዖ ለዮሴፍ ወሀለዉ ስምሌሁ ኵሉ ሰብአ ቤቱ በዛቲ ዕለት፥ ወሀለዉ እንዘ የሐምሙ ወይላህዉ ምስሌሁ ኵላ ዕለተ። ፲፮ ወተንሥኡ ውሉዱ ወወለቱ ከመ ይናዝዝዎ፥ ወኢተናዘዘ በእንተ ዮሴፍ ወልዱ። ፲፯ ወበውእቱ ዕለት ሰምዓት ባላን ከመ ተኃጕለ ዮሴፍ ወእንዘ ትላህዎ ሞተት ወይእቲ ሀለወት ትነብር ውስተ ቅፍራቲፋ፥ ተኃጕለ ዮሴፍ ወበጽሖ ለእስራኤል ዝንቱ ሠለስቱ ላህ በወርኅ አሐዱ። ፲፰ ወቀበርዋ ለባላን አንጻረ መቃብረ ራሄል ወዲናሃኒ ወለቶ ቀበሩ ህየ። ፲፱ ወሀሎ እንዘ ይላሁ ድኅሬሁ ለዮሴፍ ዓመተ አሐደ ወኢነገፈ ላሀ፥ እስመ ይቤ እረድ ውስተ መቃብር እንዘ እላሁ በእንተ ወልድየ። ፳ በእንተዝ ተሠርዐ ዲበ ውሉደ እስራኤል ከመ ይሕምሙ በዓሡር ወርኅ ዘሳብዕ አመ ዕለተ በጽሐ ዘያበኪ ዮሴፍሃ ኅበ ያዕቆብ አቡሁ፥ ከመ ያስተሥሪ ባቲ ሎቱ በእጕለ ጠሊ፤ ፳፩ አመ ዓሡሩ ለወርኅ ሳብዕ ምዕረ ለለዓመት በእንተ ኃጢአቶሙ እስመ አኅዘኑ ምሕረተ አቡሆሙ በእንተ ዮሴፍ ወልዱ። ፳፪ ወተሠርዓት ዛቲ ዕለት ከመ ይኅዝኑ በእንተ ኃጢአቶሙ ወበእንተ ኵሉ አበሳሆሙ ወበእንተ ስሕተቶሙ ከመ ያንጽሑ ርእሶሙ በዛቲ ዕለት ምዕረ ለለዓመት። ፳፫ ወእምድኅረ ተኃጕለ ዮሴፍ ነሥኡ ለርእሶሙ ውሉደ ያዕቆብ አንስትያ አሐዱ ስማ ለብእሲተ ስምዖን እዴባኣ ከነናዊት ወሠለስቱ ስማ ለብእሲተ ሌዊ ሜልካ እምአዋልደ አራም እምዘርአ ውሉደ ታራን። ፳፭ ወአርባዕቱ ወስማ ለብእሲተ ይሁዳ ቤተሱኤል ከነናዊት። ፳፮ ሐምስቱ ወስማ ለብእሲተ ዛብሎን ኔኤሚን ሰብ ዓቱ ወስማ ለብእሲተ ዳን ኤግላ ሰመንቱ ወስማ ለብእሲተ ንፍታሌም ራሱኡ እንተ መስጴጦምያ። ፳፰ ተስዓቱ ወስማ ለብእሲቱ ጋድ ሚካ ዓሠርቱ ወስማ ለብእሲተ አሴር ኢዮና። ፳፱ ዐሠርቱ ወአሐዱ ወስማ ለብእሲት ዮሴፍ አስኔት ግብጻዊት ዓሠርቱ ወክልኤቱ ወስማ ለብእሲተ ብንያም ኢዮስካ። ፴ ወተመይጦ ስምዖን ነሥአ ብእሲት እመስጴጦምያ ካልእተ ከመ አኅዊሁ።
				ምዕራፍ ፴።
፩ ወበቀዳሚ ዓመት ዘሱባዔ ቀዳሚ ዘአርባዓ ወሐምስቱ ኢዮቤልው ጸውዓቶ ርብቃ ለያዕቆብ ወልዳ ወአዘዘቶ በእተን አቡሁ ወበእንተ እኁሁ ከመ ያክብሮሙ ኵሎ መዋዕለ ሕይወቱ ለያዕቆብ። ፪ ወይቤ ያዕቆብ አነ እገብር ኵሎ ዘከመ አዘዝከኒ ክብር ወዕበይ ሊተ ዝንቱ ነገር ወጽድቅ ሊቀ በቅድመ እግዚአብሔር ከመ አክብሮሙ። ፫ ወአንተኒ እም ተአምሪ እምዕለተ ተወለድኩ እስከ ዛቲ ዕለት ኵሎ ምግባርየ ወኵሎ ዘውስተ ልብየ ከመ ኵሎ መዋዕለ እሔሊ ሠናየ ለኵሉ። ፬ ወእፎመ ኢይገብር ነገረ ዘአዘዝክኒ ከመ አክብር አባየ ወእኅዋየ ንግርኒ እም ምንተ ርኢኪ በላዕሌየ ጥውየት ወአነሂ ተግኅሦ እትገኀሥ እምኔሁ ወይከውን ላዕሌየ ሣህል። ፭ ወትቤሎ ወልድየ ኵሎን መዋዕልየ አልቦ ዘርኢኩ በላዕሌከ ምንትኒ ግብር ጠዋይ አላ ርቱዕ። ፮ ወባሕቱ ጽድቅ እነግረከ ወልድየ አነ በዛቲ ዓመት እመውት ወኢይትዓዶ ዛተ ዓመተ በሕይውት እስመ፥ ርኢኩ በሕልምየ ዕለተ ሞትየ ከመ ኢየሐዩ ፈድፋደ እምእት ወሐምሳ ወሐምስቱ ዓመት። ፯ ወናሁ አነ ፈጸምኩ ኵሎ መዋዕለ ሕይወትየ ዘሀሎኩ እሕዮ ወሰሐቀ ያዕቆብ በእንተ ነገረ እሙ፥ እስመ ትቤሎ እሙ ከመ ትመውት። ፰ ወይእቲ ትነብር አንጻሪሁ ወኃይል ላዕሌሃ ወኢይደክመት እምኃይላ እስመ ትበውእ ወትወጽእ ውትሬኢ ወአስናኒሃኒ ጽኑዕ ወኢምንትኒ ሕማም ኢለከፋ ኵሎ መዋዕለ ሕይወታ። ፱ ወይቤላ ያዕቆብ ብፁዕ አነ እም አመ ቀርበ መዋዕልየ ለመዋዕለ ሕይወትኪ ወይሄሉ ኃይልየ ላዕሌየ ከመዝ በከመ ኃይልኪ ወኢትመውቲ እስመ በከ በጻው ትትናግሪ ምስሌየ። ፲ ወቦአት ኅበ ይስሐቅ ወትቤሎ አሐተ ስእለተ አስተበቍዓከ ለከ አምሕሎ ለኤሳው ከመ ኢያሕስም ላዕለ ያዕቆብ ወኢይስድዶ በጽልእ። ፲፩ እስመ ተአምር አንተ ሕሊናሁ ከመ ጸዋግ ውእቱ እምንእሱ ወአልቦ ላዕሌሁ ኂሩት እስመ ይፈቅድ ውእቱ እምድኅረ ሞትከ ይቅትሎ። ፲፪ ወአንተ ተአምር መጠነ ገብረ ኵሎ መዋዕለ እምአመ ዕለተ ሖረ ያዕቆብ እኁሁ ውስተ ካራን እስከ ዛቲ ዕለት ከመ በኵሉ ልቡ ኀደገነ ወግብረ ምስሌነ እኩየ ወኵሎ ወምራዕየከ አስተጋብአ ወኵሎ ጥሪተከ ሄደከ እምቅድመ ገጽከ። ፲፫ ወእንዘ ናስተበቍዕ ወንስእሎ ዘእምዚአነ ውእቱ ይሬሲ ከመ ብእሲ ዘምሕረነ ወያመርር ላዕሌከ በእንተ ዘባረከ ያዕቆብሃ ወልደከ ፍጹማዌ ወራትዐ እስመ አልቦ እከይ ዘእንበለ ኂሩት። ፲፬ ወእምአመ መጽአ እምካራን እስከ ዛቲ ዕለት ኢያሕፀፀ ለነ ወኢምንተኒ እስመ ኵሎ ያመጽእ ለነ በበ ጊዜሁ ኵሎ ዕለተ ወይትፌሣሕ በኵሉ ልቡ ሶበ ንነሥእ እምእዴሁ ወይባርከነ። ፲፭ ወተፈለ እምኔን እምአመ ዕለተ መጽአ እምካራን እስከ ዛቲ ዕለት ወውእቱ ይነብር ምስሌነ ዘልፈ ውስተ ቤት እንዘ ያከብረነ። ፲፮ ወይቤላ ይስሐቅ አነኒ አአምር ወእሬኢ ግብረ ያዕቆብ ዘምስሌነ ከመ በኵሉ ልቡ ውእቱ ያከብረነ፥ አፍቀርክዎ ለኤሳው ቀዲሙ እምነ ያዕቆብ እምዘተወልደ። ፲፯ ወይእዜሰ አፈቅር ያዕቆብሃ እምነ ኤሳው እስመ አብዝኅ እከየ ምግባሪሁ ወአልቦ ጽድቅ ሎቱ፥ እስመ ኵሉ ፍኖቱ ዓመፃ ወግፍዕ ወአልቦ ጽድቅ ሎቱ ዓውዶ። ፲፰ ወይእዜኒ ልብየ ይትሀወክ በእንተ ኵሉ ምግባራቲሁ ወኢኮነ ውእቱ ወዘርኡ ለድኂን እስመ እለ ይትኃጐሉ እሙንቱ እምነ ምድር ወእለ ይሤርዉ እሙንቱ እምታሕተ ሰማይ። ፲፱ እስመ አምላከ አብርሃም ኀደገ ወሖረ ድኅረ አንስትያሁ ድኅረ ርኵሶን ወድኅረ ስሕተቶን ውእቱ ወውሉዱ። ፳ ወአንቲኒ ትብልኒ ከመ አምሕሎ ከመ ኢይቅትል እኅዋሁ ያዕቆብሃ እመኒ መሐለ ኢይሄሉ ወኢይገብር ኂሩተ ዘእንበለ እከይ። ፳፩ ወለእመኒ ፈቀደ ይቅትል ያዕቆብሃ እኅዋሁ ውስተ እደ ያዕቆብ ይትወሀብ ወኢያመስጥ እምእዴሁ እስመ ውስተ እዴሁ ይወርድ። ፳፪ ወአንቲኒ ኢትፍርሂ በእንተ ያዕቆብ እስመ ዓቃቢሁ ለያዕቆብ ዓቢይ ወኃያል፥ ወክቡር ወእኩት እምዓቃቢሁ ለኤሳው። ፳፫ ወለአከት ርብቃ ወጸውዓቶ ለኤሳው ወመጽአ ኅቤሃ ወትቤሎ ስእለት ብየ ወልድየ እንተ እስእል እምኅቤከ ወበል ኦሆ ከመ ትግበር ዘእቤለከ ወልድየ። ፳፬ ወይቤላ አነ እገብር ኵሎ ዘትቤልኒ ወኢየአቢ ስእለተኪ። ፳፭ ወትቤሎ አነ እስእል እምኅቤከ በዕለት አመ ሞትኩ ከመ ታብአኒ ወትቅብረኒ ቅሩበ ሳራ ከመ አቡከ ወከመ ትትፋቀሩ አንተ ወያዕቀብ እኁከ በበይናቲክሙ። ፳፮ ወኢይኅሥሥ እኩየ አሐዱ ለእኁሁ ዘእንበለ ትፋቅሮ ከመ ትሠርሑ ውሉድየ ወትክበሩ ከመ በማእከለ ምድር ወኢይትፈሣሕ ላዕሌክሙ ጸላኢ ወትከውኑ ለበረከት ወለምሕረት በቅድመ አዕይንቲሆሙ ለኵሎሙ እለ ያፈቅሩክሙ። ፳፯ ወይቤ አነ እገብር ኵሎ ዘትቤልኒ ወእቀብረኪ አመ ዕለተ ሞትኪ ኅበ ቅሩበ ሳራ እሙ ለአቡየ በከመ አፍቀርኪ አዕፅምቲሃ ከመ የሃሉ አዕፅምቲሃ ቅሩበ አዕፅምትኪ ወለያዕቆብኒ እኁየ አነ አፈቅሮ እምኵሉ ዘሥጋ። ፳፰ ወአልቦ ሊተ እኅው በውስተ ኵሉ ምድር ዘእንበለ ውእቱ ባሕቲቱ ወአኮ ዓቢይ ዝንቱ ሊተ እመ አፍቀርክዎ እስመ እኁየ ውእቱ ወኅቡረ ተዘራእነ በውስተ ከርሥኪ ወኅቡረ ወጻእነ እምሕረትኪ ወእመ ኢያፍቀርኩ እኁየ መነ አፈቅር። ፳፱ ወአነ ከመዝ አስተበቍዐኪ ከመ ትገሥፂዮ ለያዕቆብ በእንቲአየ ወበእንተ ውሉድየ እስመ አአምር ከመ ነጊሠ ይነግሥ ላዕሌየ ወላዕለ አቡየ ኪያሁ ረሰየ ልዑለ፤ ወኪያየ ትሑተ። ፴ ወአነ እምሕል ለኪ ከመ አፈቅሮ ወከመ ኢየኀሥሥ ሎቱ እኩየ ኵሎ መዋዕለ ሕይወትየ ዘእንበለ ሠናይ ክመ ወመሐለ ላቲ በእንተ ዝ ኵሉ ነገር። ፴፩ ወጸውዓቶ ለያዕቆብ በቅድመ አዕይንቲሁ ለኤሳው ወአዘዘቶ በከመ ነገር ዘተናገረት ምስለ ኤሳው። ፴፪ ወይቤ አነ እገብር ሥምረተኪ ተሐበይኒ ከመ ኢይወፅእ እምኔየ ወእምውሉድየ እኩይ ላዕለ ኤሳው እኁየ፥ ወኢያቀድም ጸብአ ዘእንበለ ተፋቅሮ ከመ ወበልዑ ወሰትዩ ይእቲ ወውሉዳ በይእቲ ዕለት። ፴፫ ወበይእቲ ሌሊት ሞተት ርብቃ ወለተ ሠለስቱ ኢዮቤልዩ ወሱባዔ አሐዱ ወዓመት አሐዱ ወበዛቲ ሌሊት ቀበርዋ ክልኤሆሙ ውሉዳ ኤሳው ወያዕቆብ ውስተ በዓተ ካዕበት እንተ ቅሩበ ሳራ እመ አቡሆሙ። ፴፬ ወበሳድስ ዓመት ዘዝ ሱባዔ ጸውዐ ይስሐቅ ክልኤሆሙ ውሉዶ ኤሳውሃ ወያዕቆብሃ ወመጽኡ ኅቤሁ። ፴፭ ወይቤሎሙ ደቂቅየ አነ አሐውር ውስተ ፍኖተ አበውየ ውስተ ቤት ዘለዓለም ኅበ ሀለዉ ህየ አበውየ ወቅብሩኒ ቁሩበ አብርሃም አቡየ ውስተ በዓተ ካዕበት ውስተ ገራህተ ኤፍሮን ኬጥያዊ ዘአጥረየ አብርሃም ለዝኅረ መቃብር ህየ ውስተ መቃብር ዘከረይኩ ለርእስየ ህየ ቅብሩኒ። ፴፮ ወዘንተ እኤዝዘክሙ ውሉድየ ከመ ትግበሩ ጽድቅ ወርትዐ በዲበ ምድር ከመ ያምጽእ እግዚአብሔር ላዕሌክሙ ኵሎ ዘመጠነ ነገሮ እግዚአብሔር ይግበር ለአብርሃም ወለዘርኡ። ፴፯ ወኩኑ ውሉድየ በበይናቲክሙ እንዘ ታፈቅሩ አኃዊክሙ ከመ ብእሲ ዘያፈቅር ነፍሶ። ፴፰ ወእንዘ የኃሥስ ብእሲ ለእኁሁ በዘያሤኒ ሎቱ ወገቢሮ ኅቡረ እምልብ በዲበ ምድር ወይትፋቀሩ በበይናቲሆሙ ከመ ነፍሶሙ። ፴፱ ወበእንተ ነገረ ጣዖት አነ እኤዝዘክሙ ከመ ትመንንዎሙ ወትፃረርዎሙ ወከመ ኢታፍቅርዎሙ እስመ ምሉአነ ስሕተት እሙትኑ ለእለ ያመልክዎሙ ወለእለ ይሰግዱ ሎሙ። ፵ ተዘከርዎ ውሉድየ ለእግዚአብሔር አምላከ አብርሃም አቡክሙ ወእምዝ አነኒ አምለክዎ ወተቀነይኩ ሎቱ በጽድቅ ወበስፉሕ ልብ። ፵፩ ወከመ በፍሥሓ ያብዝኅክሙ ወያልህቅ ዘርአክሙ ከመ ከዋክብተ ሰማይ ለብዝኅ ወይትክልክሙ ውስተ ምድር ተክለ ጽድቅ ዘኢይሤሮ ለኵሉ ትውልድ ዘለዓለም። ፵፪ ወይእዜኒ አነ አምሕለከሙ በመሐላ ዓቢይ እስመ አልቦ መሐላ ዘእምኔሁ የዓቢ በስመ ስቡሕ ወክቡር ወዓቢይ ዘገብረ ሰማየ ወምድረ ወኵሎ ኅቡረ ከመት ኩኑ እለ ትፈርህዎ ወእለ ታመልክዎ ወእንዘ ያፈቅር አሐዱ አሐዱ እኅዋሁ በምሕረት ወበጽድቅ፤ ፵፫ ወኢይፍቅድ ብእሲ እኩየ ለእኁሁ እምይእዜ ወእስከ ለዓለም ኵሎ መዋዕለ ሕይወትክሙ ከመ ትሠርሑ በኵሉ ምግባሪክሙ ወኢትትኃጐሉ። ፵፬ ወእመቦ ዘኃሠሠ እምኔክሙ እኩየ ለእኁሁ አእምሩ እምይእዜ ከመ ኵሉ ዘየኃሥሥስ እኩየ ለእኁሁ ውስተ እዴሁ ይወድቅ ወይሤሮ እምድረ ሕያዋን። ፵፭ ወዘርኡሂ ይትኃጐል እመትሕተ ሰማይ አመ ዕለተ ሀከክ ወመርገም ወመዓት ወቍጥዓ ወበእሳት ዘይነድድ በላዒ በከመ አውዓየ ሰዶምሃ ከማሁ ያውዒ ምድሮ ወሀገሮ ወኵሎ ዘይከውን ዚአሁ ወይደመሰስ እመጽሐፈ ተግሣፀ ውሉደ ሰብእ። ፵፮ ወኢየዓርግ ውስተ መጽሐፈ ሕይወት፥ እስመ ውእቱ ዘይትኃጐል ወዘየኀልፍ ለመርገም ዘለዓለም ከመ ለኵሉ መዋዕል ይኩን ደይኖሙ እንዘ ይትሔደስ በጽእለት ወበመርገም ወበመዓት ወበፃዕር ወበቍጥዓ ወበመቅሠፍት ወበደዌ ዘለዓለም። ፵፯ አነ እነግር ወአሰምዕ ለዕሌክሙ ውሉድየ ከመ ኵነኔ ይመጽእ ዲበ ብእሲ ዘይፈቅድ  ይግበር ሕሡመ ላዕለ እኁሁ ወይትገዘም። ፵፰ ወከፈለ ኵሎ ዘቦ ጥሪቶ ለክልኤሆሙ በይእቲ ዕለት ወወሀበ ዕበየ ለብእሲ  ዘውእቱ ቀደመ ተወልዶ ወማኅፈዶ ወኵሎ ዘዓውዱ። ፵፱ ወኵሎ ዘአጥረየ አብርሃም በኀብ ዓዘቅተ መሐላ ወይቤ ዘንተ ዘየዓቢ ዕበየ ለብእሲ ዘውእቱ ቀደመ ተወልዶ። ፶ ወይቤ ኤሳው ሤትኩ ሎቱ ለያዕቆብ ወወሀብኩ ልህቅናየ ለያዕቆብ ይትወሃብ ሎቱ ወአልብየ ዘእብል በእንቲአሃ ምንተኒ ቃለ እስመ ኅቤሁ ሀለወት። ፶፩ ወይቤ ይስሐቅ ታዕርፍ ዲቤክሙ ውሉድየ በረከት ወላዕለ ዘርእክሙ በዛቲ ዕለት እስመ አዕረፍክሙኒ ወኢኃዘነ ልብየ በእንተ ልህቅናየ ከመ ኢትግበር በእንቲአሃ ጹገ። ፶፪ ወይባርክ እግዚአብሔር ልዑል ለብእሲ ዘይገብር ጽድቀ ኪያሁ ወዘርኦ እስከ ለዓለም።
				ምዕራፍ ፴፩።
፩ ወፈሰመ እንዘ ይኤዝዞሙ ወእንዘ ይባርኮሙ ወበልዑ ወሰትዩ በቅድሜሁ ኅቡረ ወተፈሥሐ እስመ ኮነ ዓርዮ በማእከሎሙ ወወጽኡ እምኀቤሁ ወአዕረፉ ይእተ ዕለተ ወኖሙ። ፪ ወኖመ ይስሐቅ ውስተ ዓራቱ በዛቲ ዕለት እንዘ ይትፌሣሕ ወኖመ ንዋመ ዘለዓለም። ፫ ወሞተ ወልደ ምእት ወሰማንያ ዓመት፥ ወፈጸመ ዕሥራ ወሐምስተ ሱባዔ ወኃምስተ ዓመት ወቀበርዎ ክልኤሆሙ ውሉዱ ኤሳው ወያዕቆብ። ፬ ወሖረ ኤሳው ውስተ ምድረ ኤዶም ውስተ ደብረ ሴይር ወነበረ ህየ። ፭ ወኃደረ ያዕቆብ ውስተ ምድረ ኬብሮን ውስተ ማኅፈድ ዘምድረ ፍልሰተ አቡሁ አብርሃም፥ ወአምለኮ ለእግዚአብሔር በኵሉ ልቡ ወበትእዛዛት ዘያስተርኢ በከመ መዋዕለ ልደቱ። ፮ ወሞተት ልያ በ ሲቱ በዓመት ራብዕ ዘሱባዔ ካልእ ዘአርባዓ ወሐምስቱ ኢዮቤልዩ ወቀበራ ውስተ በዓት እንተ ክልኤ ቅሩበ ርብቃ እሙ በጸጋሙ ለመቃብረ ሳራ እመ አቡሁ። ፯ ወመጽኡ ኵሎሙ ውሉዳ፥ ወውሉዳ ከመ ይብክዩ ልያሃ ብእሲቶ ምስሌሁ ወከመ ይናዝዝዎ በእንቲአሃ። ፰ እስመ ሀሎ ይላህዋ እስመ ያፈቅራ ፈድፋደ ጥቀ እምአመ ሞተት ራሄል እኅታ እስመ ፍጽምት ወራትዕት ይእቲ በኵሉ ፍናዊሃ ወታከብሮ ለያዕቆብ። ፱ ወበኵሉ መዋዕል ዘሐይወት ምስሌሁ ኢሰምዐ እምኔሃ ቃለ ድሩከ እስመ የዋሂት ወሰላማዊት ወሰላም ወርትዕ ወክብር ባቲ። ፲ ወይዜከር ኵሎ ምግባራቲሃ ዘገብረት በሕይወታ ወይላህዋ ጥቀ እስመ ያፈቅራ ፈድፋደ በኵሉ ልቡ ወበኵሉ ነፍሱ። ፲፩ ወበዕለተ ሞተ ይስሐቅ አቡሆሙ ለያዕቆብ ወለኤሳው ሰምዑ ውሉደ ኤሳው ከመ ወሀቦ ይስሐቅ ልህቃነ ለያዕቆብ ወልዱ ዘይንእስ። ፲፪ ወተምዑ ፈድፋደ ወተገአዙ ምስለ አቡሆሙ እንዘ ይብሉ በእንተ ምንት እንዘ ሀሎከ ይብሉ በእንተ ምንት እንዘ ሀሎከ አንተ ዘትልህቅ ወእንዝ ያዕቆብ ዘይንእስ ለያዕቆብ ወሀበ አቡከ ልህቃነ ወኪያከ ኃደገ። ፲፫ ወይቤሎሙ እስመ አነ ሤጥኩ ቅድመተ ልደትየ ለያዕቆብ በኅዳጥ ጸብሐ ብርስን ወበዕለተ ፈነወኒ አቡየ እንዓው ወአሥግር ወአምጽእ ሎቱ ከመ ይብላዕ ወይባርከኒ መጽአ በተጠብቦት፥ ወአብአ ለአቡየ መብልዐ ወመስቴ ወባረኮ አቡየ ወኪያየ ረሰየኒ ታሕተ እዴሁ። ፲፬ ወይእዜኒ አምሐለነ አቡነ ኪያየ ወኪያሁ ከመ ኢንትኃሠሥ በእከይ አሐዱ ላዕለ እኁሁ ወከመ ነሃሉ በተፋቅሮ ወበሰላም ብእሲ ምስለ እኁሁ፥ ወኢናማስን ፍናዊነ። ፲፭ ወይቤልዎ ኢንሰምዐከ ለገቢር ምስሌሁ ሰላመ፥ እስመ ኃይለ ዚአነ ይጸንዕ እምኃይሉ ወንሕነ ንጸንዕ እምኔሁ ነሐውር ላዕሌሁ ወንቀትሎ ወናኃጕል ውሉዶ ወለእመ ኢተሐውር ምስሌነ ለከሂ ናኃሥም ብከ። ፲፮ ወይእዜኒ ስምዐነ፥ ወንፈኑ ውስተ አራም ወውስተ ፍልስጥኤም ወውስተ ሞአብ ወውስተ አሞን ወንኅረይ ለርእስነ ኅሩያነ ሰብአ እለ ይዳለጉ ውስተ ቀትል ወንሑር ላዕሌሁ ወንትቃተል ምስሌሁ ወንሥርዎ እምድር እንበለ የአኃዝ ኃይለ። ፲፯ ወይቤሎ አቡሆሙ ኢትሑሩ ወኢትግበሩ ምስሌሁ ጸብአ ከመ ኢትደቁ ቅድመኢሁ። ፲፰ ወይቤልዎ ዝኑ ክመ ግብርከ ዘእምውርዙትከ እስከ ዛቲ ዕለት ወአንተ ታበውእ ክሳደከ ታሕተ አርዑቱ ኢንሰምዕ ንሕነ ዘንተ ነገረ። ፲፱ ወፈነዉ ውስተ አራም ወኅበ አዱራም ዓርከ አቡሆሙ ወተዓሰቡ ምስሌሆሙ ዐሠርተ ምእተ መስትባእስነ እደወ ወመስተቃትላነ ኅሩያነ። ፳ ወመጽኡ ኅቤሆሙ እምነ ሞአብ ወእምኅበ ውሉደ አሞን እለ ተዓሰቡ ዐሠርቱ ምእት ኅሩያን። ፳፩ ወእምነ ፍልስጥኤም ዓሠርቱ ምእት ኅሩያን ወመስተቃትላን። ፳፪ ወእምነ ኤዶም ወእምነ ኮራውስ ዐሠርቱ ምእት ኅሩያነ ወመስተባእሳን። ፳፫ ወእምነ ኬጤዎን እደው ጽኑዓን መስተቃትላን። ፳፬ ወይቤልዎ ለአቡሆሙ ፃእ ምርሖሙ ወእመ አኮ ንቀትለከ፥ ወመልአ መዓተ ወቍጥዐ በጊዜ ርእየ ውሉደ ከመ ይትዔገልዎ ከመ ይሑር ቅድመ ወይምርሖሙ ኅበ ያዕቆብ እኁሁ። ፳፭ ወእምዝ ተዘከረ ኵሎ እከየ እንተ ሀለወት ውስተ ልቡ ኅብእተ ላዕለ እኁሁ ወኢተዘከረ መሐላ ዘመሐለ ለአቡሁ ወለእሙ ከመ ኢይትኃሠሥ ኵሎ እከየ ኵላ መዋዕሊሁ ላዕላ ያዕቆብ እኁሁ። ፳፮ ወዘኵሎ ኢያእመረ ያዕቆብ ከመ እሙንቱ ይመጽኡ ኅቤሁ ለቀትል፥ ወውእቱሰ ይላሁ ልያሃ ብእሲቶ እስከ ሶበ ቀርቡ ኅቤሁ ጥቃ ማኅፈድ በአርባዕቱ ምእት ብእሲ መስተቃትላን ኃያላን ወመስተባእሳን ኅሩያን። ፳፯ ወለአኩ ኅቤሁ ሰብአ ኬብሮን እንዘ ይብሉ ናሁ እኁከ መጽአ ላዕሌከ ይትቃተልከ በአርባዓ ምእት ብእሲ ቅኑታነ ሰይፍ ወይፀውሩ ወልታ ወንዋየ ሐቅል። ፳፰ እስመ ያፈቅርዎ ለያዕቆብ እምኤሳው ነገርዎ፥ እስመ ያዕቆብ ብእሲ ጸጋው ውእቱ ወመሐረ ያዕቆብ እስከ ሶበ ይቀርቡ ጥቃ ማኅፈድ። ፳፱ ወዓፀወ አናቅጸ ማኅፈድ ወቆመ ውስተ ተድባብ ወተናገረ ምስለ እኁሁ ኤሳው ወይቤ ሠናየኑ ኑዛዜ ትናዘዘኒ መጻእከ በእንተ ብእሲትየ እንተ ሞተት። ፴ ዝኑ ውእቱ መሐላ ዘመሐልከ ለአቡከ ወለእምከ ካዕበ ዘእንበለ ይሙቱ ፍጡነ አበስከ እመሐላ ወበሰዓተ መሐልከ ለአቡከ ተኰነንከ። ፴፩ ወውእተ ጊዜ አውሥአ ኤሳው ወይቤሎ አልቦ ለውሉደ ሰብእ ወለአራዊተ ምድር መሐላ ጽድቅ ዘመሐሉ ምሒሎሙ እስከ ለዓለም ወእንተ ጸብሐተ የኃሥሥ ዝንቱ ለዝንቱ እኩየ ከመ ይቅትሎ አሐዱ ጸላኢ ለጸላኢሁ። ፴፪ ወትጸልአኒ ዘንተ ነገርየ ዘአነ እነግርከ እመ ይዌልጥ ሐራውያ ማእሶ ወጸጕሮሂ ከመ ፀምር ወለእመ ወጽአ አቅርንት ዲበ ርእሱ ከመ አቅርንት ኃየል ወአባግዕ አሜሃ እገብር ታእኀ። ፴፬ ወለእመ ተፈልጣ አጥባት እም እሞን እምኮንከኒ እኅወ ወእመ ገብሩ ተኵላተ ሰላመ ምስለ መሐስእ ከመ ኢይብልዕዎሙ ወከመ ኢይትዓገልዎሙ ወእመ አኮ አልባቢሆሙ ላዕሌሆሙ ለአሠንዮ አሜሃ ይከውን በውስተ ልብየ ላዕሌከ ሰላም። ፴፭ ወለእመ ኮነ አንበሳ ማኅፈሮ ለላም ወለእመ ተፀምደ ምስሌሁ በአሐዱ አርዑት ወሐረሰ ምስሌሁ፥ ወገብረ ሰላመ ምስሌሁ አሜሃ እገብር ምስሌከ ሰላም። ፴፮ ወለእመ ፃዕደዉ ቋአት ከመ ራዛ አሜሃ አአምር ከመ አፍቅርኩከ ወእገብር ምስሌከ ሰላም ትሤሮ አንተ ወይሤረዉ ውሉድከ ወኢይከውን ለከ ሰላም። ፴፯ ወበጊዜሃ አእመረ ያዕቆብ ከመ አእከየ ልቦ ላዕሌሁ ወእምኵሉ ነፍሱ ከመ ይቅትሎ። ፴፰ ወመጽአ እንዘ ያንፈርዕፅ ከመ እንተ መፍልስ ዘይመጽእ ውስተ ረምኅ ዘይረግዞ ወይቀትሎ ወኢይሴስል እምኔሁ። ፴፱ ውእተ ጊዜ ይቤ ለእሊአሁ ወለአግብርቲሁ ከመ ይሩድዎ ወለኵሎሙ እሊዓሁ ካልአኒሁ። ፵ ወእምዝ ተናግሮ ይሁዳ ለያዕቆብ አቡሁ ወይቤሎ ምስክ አባ ቀስተከ ወፈኑ ሐጸከ ወንድፍ ጸላኤ ወቅትል ጸራዌ ወይኩን ለከ ኃይልከ። ፵፩ እስመ ኢንቅትል እኅዋከ ወኀቤከ ውእቱ ወምስሌከ ውእቱ በኅቤለ ለክብር። ፵፪ ወይእተ ሶቤ ወሰቀ ያዕቆብ ቀስቶ ወፈነወ ሐዖ ወነደፎ ለኤሳው እኁሁ ወገደሎ። ፵፫ ወዳግመ ፈነወ ሐፀ ወሄጶ አዱራንሃ አረማዌ ጥቦ ጸጋማዌ ወሰደዶ ወቀተሎ።
				ምዕራፍ ፴፪።
፩ ወእምዝ መጽኡ ውሉደ ያዕቆብ እሙንቱ ወአግብርቲሆሙ ተናፊቆ ውስተ መርብዕተ ማኅፈድ። ፪ ወወጽአ ይሁዳ ፍጽመ ወንፍታሌም ወጋድ ምስሌሁ ወሐምሳ ደቅ ምስሌሁ እንተ ገጸ ደቡቡ ለማኅፈድ ወቀተሉ ኵሎ ዘረከቡ በቅድሜሆሙ ወአልቦ ዘአምሠጠ እምኔሆሙ ወኢአሐዱ። ፫ ወሌዊ ወዳን ወአሴር ወፅኡ እንተ ገጸ ጽባሑ ለማኅፈድ ወሐምሳ ደቅ ምስሌሆሙ ወቀተሉ መስተቃትላኒሆሙ ለሞአብ ወለሞአን። ፬ ወወጽኡ ሮቤል ወይሳኮር ወዛብሎን እንተ ገጸ ሰሜኑ ለማኅፈድ ወሐምሳ ደቅ ምስሌሆሙ ወቀተሉ እምስተ በሳኒሆሙ ለፍልስጥኤም። ፭ ወወፅኡ ስምዖን ወብንያም ወኤናክ ወልደ ሮቤል እንተ ገጸ ዓረቢሁ ለማኅፈድ ወሐምሳ ምስሌሆሙ ወቀተሉ እምነ ኤዶም ወእምነ ኮሬዎን አርባዕተ ምእት እደወ ጽኑዓን ወመስተቃትላነ ወስድስቱ ምእት ጐዩ። ፮ ወአርባዕቲሆሙ ደቂቀ ኤሳው ጐዩ ምስሌሆሙ ወኃደጉ አባሆሙ ቅቱለ በከመ ወድቀ ውስተ ወግበር ዘይእቲ ውስተ አዱራም ወሰደድዎሙ ውሉደ ያዕቆብ ድኅሬሆሙ እስከ ደብረ ይሴር። ፯ ወያዕቆብሰ ቀበረ እኅዋሁ ውስተ ወግር እንተ ይእቲ አዱራም ወገብአ ውስተ ቤቱ። ፰ ወአመንደብዎሙ ውሉደ ያዕቆብ ለደቂቀ ኤሳው በደብረ ሴይር ወአትሐቱ ክሣዶሙ ከመ ይኩኑ አግብርተ ለደቂቀ ያዕቆብ። ፱ ወለአኩ ኅበ አቡሆሙ እመ ይገብሩ ሰላመ ምስሌሆሙ ወለእመ ይቀትልዎሙ። ፲ ወለአከ ያዕቆብ ኅበ ውሉዱ ከመ ይግበሩ ሰላመ፥ ወግበሩ ሰላመ ምስሌሆሙ። ፲፩ ወአንበሩ አርዑተ ቅኔ ላዕሌሆሙ ከመ ይጸብሑ ለያዕቆብ ወለውሉዱ ኵሎ መዋዕለ። ፲፪ ወነበሩ እንዘ ይጼብሑ ለያዕቆብ እስከ አመ ዕለተ ወረደ ውስተ ግብፅ ያዕቆብ ወኢያንተጉ ውሉደ ኤዶም፥ ወምአርዑተ ቅኔ ዘሠርዑ ዐሠርቱ ወክልኤቱ ውሉደ ያዕቆብ ላዕሌሆሙ እስከ ዛቲ ዕለት። ፲፫ ወእሉ ነገሥት እለ ነግሡ በኤዶም ዘእንበለ ይንግሥ ንጉሥ ለውሉደ እስራኤል እስከ ዛቲ ዕለት በምድረ ኤዶም። ፲፬ ወበምድረ ኤዶም ነግሠ ባላቅ ወልደ ቤኦር ወነግሠ ህየንቴሁ ዮባብ ወልደ ዛራ ዘእምነ ባሶር ወሞተ ዮባብ ወልደ ዛራ ወነግሠ ህየንቴሁ አሳም ዘእምደብረ ቴማን ወሞተ አሳም። ፲፭ ወነግሠ ህየንቴሁ አዳታ ወልደ ባረድ ዘቀተሎሙ ለምድያም በሐቅለ ሞአብ ወስመ ሀገሩ አውኡት ወሞተ አዳታ። ፲፮ ወነግሠ ህየንቴሁ ሰልማን ዘእምነ አሜሴቅ፥ ወሞተ ሰልማን ወነግሠ ህየንቴሁ ሳኡል ዘእምነ ሮባኡት ፈለግ ወሞተ ሳኡል። ፲፯ ወነግሠ ህየንቴሁ ብኡሉናን ወልደ አክቡር ወሞተ ብኡሉናን ወልደ አክቡር ወነግሠ ህየንቴሁ አዳታ ወስመ ብእሲቱ ማየጦቢት ወለተ መጥሪት ወለተ ሜትቤድዘአብ እሉ ነገሥት እለ ነግሡ በምድረ ኤዶም። ፲፰ ወኀደረ ያዕቆብ በምድረ ፍልሰተ አቡሁ ምድረ ከነአን እለ ተዘምደ ያዕቆብ። ፲፱ ወዮሴፍሰ ወልደ ዐሠርቱ ወሰብዓቱ ዓመት አውረድዎ ግብጽ እምድኅረ ሤጥዎ አኃዊሁ ወተሣየጦ ፋጢፋራን ሕፅዉ ለፈርዖን ሊቀ መበስላን ወሤሞ ለዮሴፍ ዲበ ኵሉ ቤቱ። ፳ ወኮነ በረከተ እግዚአብሔር ውስተ ቤተ ግብጻዊ በእንተ ዮሴፍ፥ ወኵሎ ዘገብረ እግዚአብሔር ይሤርሕ ሎቱ። ፳፩ ወኃደገ ግብጻዊ ኵሎ ቅድሜሁ ለዮሴፍ እስመ ርእየ ከመ እግዚአብሔር ምስሌሁ ወኵሎ ዘገብረ እግዚአብሔር ይሤርሕ ሎቱ። ፳፪ ወዮሴፍሰ ሠናየ ራእይ ወላህይ ጥቀ፥ ወአንሥአት አዕይንቲሃ ብእሲተ እግዚኡ ወርእየቶ ለዮሴፍ ወአፍቀረቶ ወርእየቶ ለዮሴፍ ወአፍቀረቶ ወአስተብቍዓቶ ይስክብ ምስሌሃ ወውእቱሰ ኢመጠወ ነፍሶ። ፳፫ ወተዘከሮ ለእግዚአብሔር ወቃላተ ዘያነብብ ያዕቆብ አቡሁ ዘእምውስተ ቃላተ አብርሃም ከመ አልቦ መኑሂ ሰብእ ዘይዜሙ በብእሲት እንተ ባቲ ምት። ፳፬ ወከመ ቦ ኵነኔ ሞት ዘተሠርዐ ሎቱ በሰማያት በቅድመ እግዚአብሔር ልዑል ወኃጢአት ተዓርግ በእንቲአሁ ውስተ መጻሕፍት ዘለዓለም በኵሉ መዋዕል ቅድመ እግዚአብሐኢር። ፳፭ ወተዘከረ ዮሴፍ ዘንተ ነገረ፥ ወኢፈቀደ ስይክብ ምስሌሃ ወአስተብቍዓቶ ዓመተ አሐተ ወከልአ ወአበያ ሰሚዐ። ፳፮ ወይእቲሰ አጠቀቶ ወአኀዘቶ በቤት ከመ ትትበአሶ ይስክብ ምስሌሃ ወዓፀወት ኆኅተ ቤታ ወአኀዘቶ በገሃድ። ፳፯ ወውእቱሰ አምሰጠ እምእዴሃ ወኀደገ ልብሶ ውስተ እዴሃ ወሰበረ ማዕፆ ወጐየ አፍኣ እምቅድመ ገጻ። ፳፰ ወሶበ ርእየት ይእቲ ብእሲት ከመ ኢይሰብክ ምስሌሃ ጠለቀቶ ቅድመ እግዚኡ እንዘ ትብል ኪያየ ፈቀደ ገብርከ ዕብራዊ ዘታፈቅር ይትዓገለኒ ከመ ይሰክብ ምስሌየ። ፳፱ ወኮነ ሶበ አልዓልኩ ቃልየ ጐየ ወኀደገ ልብሶ ውሰ እዴየ በጊዜ እንተ አኃዝክዎ ወሰበረ ማዕፆ። ፴ ወርእየ ግብሳዊ ልብሶ ለዮሴፍ፥ ወማዕፆሂ ስቡረ ወሰምዐ ነገረ ብእሲቱ ወወደዮ ለዮሴፍ ውስተ ቤተ ሞቅሕ ውስተ መካን ኅበ ይነብሩ ሙቁሐን እለ ሞቅሐ ንጉሥ። ፴፩ ወሀሎ ህየ ውስተ ሞቅሕ ወወሀቦ እግዚአብሔር ሞገሰ ለዮሴፍ በቅድሜሁ ለሊቀ ዓቀብተ ቤተ ሞቅሕ፥ ወምሕረተ በቅድሜሁ እስመ ርእየ ከመ እግዚአብሔር ምስሌሁ ወኵሎ ዘገብረ እግዚአብሔር ይሤርሖ ወኀደገ ኵሎ በቅድሜሁ። ፴፪ ወአልቦ ሊቀ ዓቀብተ ቤተ ሞቅሕ ዘየአምር ዘእንበሌሁ እስመ ዮሴፍ ኵሎ ይገብር ወእግዚአብሔር ይፌጽም ወነበረ ህየ ሠለስተ ዓመተ። ፴፫ ወበውእቱ መዋዕል ተምዐ ፈርዖን ንጉሠ ግብጽ ላዕለ ክልኤቱ ሕፅዋኒሁ ላዕለ ሊቀ መዘርት ወላዕለ ሊቀ ኅበዝት ወወደዮሙ ውስተ ሞቅሕ ውስተ ቤቱ ለሊቀ መበስላን ኅበ ሀሎ ዮሴፍ እኁዘ ህየ። ፴፬ ወሠርዖ ለዮሴፍ ሊተ ዓቀብተ ቤተ ሞቅሕ ከመ ይትለአኮሙ በቅድሜሆሙ ወይትለአክ በቅድሜሁ። ፴፭ ወሐለሙ ሕልመ ክልኤሆሙ ሊቀ መዘርት ወሊቀ ኅበዝት ወነገርዎ ለዮሴፍ ወበከመ ፈከረ ሎሙ ከማሁ ኮኖሙ። ፴፮ ወለሊቀ መዘርት አግብኦ ፈርዖን ውስተ ግብሩ፥ ወለኃባዚሰ ቀተሎ በከመ ፈከረ ሎሙ ዮሴፍ። ፴፯ ወረስዖ ሊቀ መዘርት ለዮሴፍ በቤተ ሞቅሕ እስመ አይድዖ ዘይከውኖ ወኢተዘከረ ከመ ያይድዕ ለፈርዖን ዘከመ ነገሮ ዮሴፍ እስመ ረስዖ።
				ምዕራፍ ፴፫።
፩ ወበውእቱ መዋዕል ሐለመ ፈርዖን ሕልመ ክልኤተ በአሐቲ ሌሊት በእንተ ነገረ ጽጋብ ወዓባር ዘይከውን ዲበ ኵሉ ምድር። ፪ ወነቅሐ እምንዋሙ ወፀውዖሙ ለኵሎሙ መፈክራነ ሕልም እለ ውስተ ግብጽ ወረቀይት ወነገሮሙ ክልኤሆሙ ሕልሞ ወኢክህሉ አእምሮ። ፫ ወእምዝ ተዘክሮ ለዮሴፍ ሊቀ መዘርት ወነገረ በእንቲአሁ ኅበ ንጉሥ ወአውጽእዎ እምነ ቤተ ሞቅሕ። ፬ ወነገረ በቅድሜሁ ክልኤሆሙ ሕልሞ ወይቤ በቅድሜሁ ለፈርዖን ከመ ክልኤሆሙ ሕለሚሁ አሐዱ እሙንቱ። ፭ ወይቤሎ ሰብዓቱ ዓመት ይመጽእ ዘጽጋብ ውስተ ኵሉ ምድረ ግብጽ፥ ወእምድኅረ ሰብዓቱ ዓመት ዓባር ዘኢኮነ ከማሁ ውስተ ኵላ ምድር። ፮ ወይእዜኒ ይሥርዑ ለፈርዖን ውስተ ኵላ ምድረ ግብጽ ምክያደ ወይዝግቡ ሲሲተ ለሀገር ውስተ ሀገር በመዋዕለ ዓመታት ዘጽጋብ ወይከውን ሲሲተ ለሰብዓቱ ዓመታት ዓባር ወኢትትኃጐል ምድር እምቅድመ ገጸ ዓባር፥ እስመ ኃያለ ይከውን ጥቀ። ፯ ወወሀቦ እግዚአብሔር ለዮሴፍ ሞገሰ ወምሕረተ በቅድመ አዕይንተ ፈርዖን፥ ወይቤ ፈርዖን ለላእካኒሁ ኢንረክብ ብእሴ ጠቢበ ወማእምረ ዘከመዝ ብእሲ እስመ መንፈሰ እግዚአብሔር ምስሌሁ። ፰ ወሤሞ ዳግመ ውስተ ኵሉ መንግሥቱ ወአኰነኖ ውስተ ኵሉ ግብጽ ወአፅዓኖ ዲበ ኵሉ ሠረገላሁ ለፈርዖን ካዕበ ወአልበሶ ልብሰ ቢሦሰ ወአዕነቆ ባዝግና ወርቅ ውስተ ክሣዱ። ፱ ወሰበከ በቅድሜሁ ወይቤ «ኤል ኤል ወአብሪር» ወወሀቦ ማእተቦ ውስተ እዴሁ ወአመበሎ ዲበ ኵሉ ቤቱ ወአዕበዮ ወይቤሎ ኢየዓቢ እምኔከ ዘእንበለ መንበር ባሕቲቱ። ፲ ወመበለ ዮሴፍ ውስተ ኵላ ምድረ ግብጽ ወአፍቀርዎ ኵሎሙ መኳንንቲሁ ለፈርዖን ወኵሎሙ ላእካኒሁ ወኵሎሙ እለ ይገብሩ ግብረ ንጉሥ። ፲፩ እስመ በርትዕ የሐውር ወአልቦ ትዕቢት ወአዕብዮ ልብ ወነሢአ ገጽ ወአልቦ ነሢአ ሕልያን እስመ በርትዕ ይኴንኖሙ ለኵሎሙ አሕዛበ ምድር። ፲፪ ወተሰነዐወት ምድረ ግብስ በቅድሜሁ ለፈርዖን በእንተ ዮሴፍ እስመ እግዚአብሔር ምስሌሁ። ፲፫ ወወሀቦ ሞገሰ ወምሕረተ ላዕለ ኵሎሙ ዘመዱ በቅድመ ኵሎሙ እለ የአምርዎ ወእለ ይሰምዑ ስምዐ ምስሌሁ ወረትዓት መንግሥተ ፈርዖን ወአልቦ ሰይጣን ወአልቦ እኩይ። ፲፬ ወፀውዐ ንጉሥ ስሞ ለዮሴፍ «ሰፋንጢፋንስ» ወወሀቦ ወለተ ፋጢፋራን ብእሲተ ለዮሴፍ ወለተ ሳውዕ ዘኤሊዮጲስ ሊቀ መበስላን። ፲፭ ወበዕለተ ቆመ ዮሴፍ ኅበ ፈርዖን ወልደ ሠላሳ ክረምት አመ ቆመ ቅድመ ፈርዖን። ፲፮ ወበውእቱ ዓመት ሞተ ይስሐቅ ወበጽሐ በከመ ነገረ ዮሴፍ በእንተ ፍካሬ ክልኤቱ ሕልም ዘከመ ነገሮ። ፲፯ ወኮነ ሰብዓቱ ክረምት ጽጋበ ውስተ ኵሉ ምድረ ግብጽ ወፈረየት ምድረ ግብጽ ብዙኀ በአሐቲ መስፈርት ዓሠርተ ወሰሚተ ምእተ መሳፍረ። ፲፰ ወአስተጋብአ ዮሴፍ ሲሲተ ለሀገር ውስተ ሀገር እስከ መልአ ሥርናይ እስከ ሶበ ይስእኑ ኆልቆቶ ወሰፊረ እምነ ብዙኁ። ፲፱ ወበአርባዓ ወሐምስቱ ኢዮቤልው በዳግም ሱባዔ ወበዓመት ካልእ ነሥአ ይሁዳ ለኤር በኵሩ ብእሲተ እምነ አዋልደ አራም ወስማ ትእማር። ፳ ወጸልአ ወኢሰከበ ምስሌሃ እስመ እምአዋልደ ከነአን እሙ ወፈቀደ ይንሣእ ሎቱ ብእሲተ እምነገደ እሙ ወኢያብሖ ይሁዳ አቡሁ። ፳፩ ወውእቱ ኤር በኵሩ ለይሁዳ እኩይ ውእቱ ወቀተሎ እግዚአብሔር፤ ፳፪ ወይቤሎ ይሁዳ ለአውናን ወልዱ ባእ ኅበ ብእሲተ እኁከ ወረስያ ንዑ ልተከ ወአንሥአ ዘርአ ለእኁከ። ፳፫ ወአእመረ አውናን ከመ ኢኮነ ዘርእ ዘዚአሁ ከመ ዘእኁሁ ወቦአ ኅበ ብእሲተ እኁሁ ወከዐወ ዘርአ ውስተ ምድር ወእኩየ ኮነ በቅድመ አዕይንቲሁ ለእግዚአብሔር ወቀተሎ። ፳፬ ወይቤላ ይሁዳ ለትእማር መርዓቱ ንበሪ ቤተ አቡኪ እንዘ ትትመዓሰቢ እስከ አመ ይልህቅ ሴሎም ወልድየ ወእሁበኪ ሎቱ ብእሲተ። ፳፭ ወልህቀ ወኢኀደገት ቤድሱኤል ብእሲተ ይሁዳ ሴሎምሃ ወልዳ ከመ ያውሰብ ወሞተት ቤድሱኤል ብእሲተ ይሁዳ በዓመት ሐምስ ዛዝ ሱባዔ። ፳፮ ወበሳድስ ዓመት ዓርገ ይሁዳ ይቅርጽ አባግዒሁ በቴምናታ ወነገርዋ ለትእማር እንዘ ይብሉ ናሁ ይሁዳ ሐሙኪ የዓርግ ይቅርጽ አባግዒሁ በቴምናታ። ፳፯ ወአንበረት አልባሰ ምዕስብናሃ ወለብሰት ግልባቤ፥ ወተሠነየት ወነበረት ውስተ አንቀጽ እንተ መንገለ ቴምናታ። ፳፰ ወእንዘ የሐውር ይሁዳ ረከባ ወተሐዘባ ከመ ዘማዊት ወይቤላ እባእ ኅቤኪ ወትቤሎ ባእ ወቦአ ወትቤሎ ሀበኒ ደነስየ። ፳፱ ወይቤላ አልብየ ውስተ እዴየ ዘእንበለ ህልቀት ዘአፃብዕትየ ወድል ጉማየ ወበትርየ ዘውስተ እዴየ። ፴ ወትቤሎ ሀበኒ ኪያሆሙ እስከ ሶበ ትፌኑ ደነስየ ሊተ ወይቤላ አነ እፌኑ ለኪ መሐስአ ጠሊ ወወሀበ ኪያሆሙ ላቲ ወፀንሰት ሎቱ ወሖረ ይሁዳ ውስተ አባግዒሁ ወይእቲኒ ሖረት ቤተ አቡሃ። ፴፩ ወፈነወ ይሁዳ መሐስአ ጠሊ በእደ ኖላዊሁ አዶላማዊ ወኃጥአ ወተስእሎሙ አይቴ ሀለወት ዘማዊት እንተ ዝየ ወይቤልዎ አልቦ ዝየሰ ዘማዊት ወአልቦ ኅቤነ ዘማዊት። ፴፪ ወገብአ ወአይድዖ ከመ ኃጥኣ ወይበኢሎ ተስእልክዎሙ ለሰብአ ብሔርኒ ወይቤሉኒ አልቦ ዝየሰ ዘማዊት ወይበኢሎ ተንሥእ ወንሑር ከመ ኢንኩን ለሥላቅ። ፴፫ ወእምዘ አእከለት ሠለስተ አውራኀ ተዓውቀት ከመ ፀንሰት ይእቲ ወነገርዎ ለይሁዳ እንዘ ይብሉ ናሁ ትእማር መርዓትከ ፀንሰት በዝሙት። ፴፬ ወሖረ ይሁዳ ቤተ አቡሃ ወይቤሎሙ ለአቡሃ ወለእማ ወለአኃዊሃ አውፅእዋ ያውዕይዋ እስመ ገብረት ርኵሰ በውስተ እስራኤል። ፴፭ ወኮነ ሶበ አውፅእዋ ከመ ያውዕይዋ ፈነወት ለሐሙሃ ኅልቀተ ወድልጉማ ወበትረ እንዘ ትብል አእምርአ ዘመኑአ ዝንቱአ እስመአ ሎቱአ ፀነስኩአ። ፴፮ ወአእመረ ይሁዳ ወይቤ ጻድቀት ትእማር እምኔየ ወኢያውዕይዋ እንከ ወበእንተ ዝ ኢተውህበት ለሴሎም ወኢደገመ እንከ ቀሪቦታ። ፴፯ ወእምዝ ፀንሰት ወወለደት ክልኤተ ደቂቀ ፋሬስሃ ወዛራሃ በዓመት ሳብዕ ዘዝንቱ ሱባዔ ዘዳግም። ፴፰ ወእምዝ ተፈጸመ ሰብዓቱ ዓመት ዘሠምር ዘይቤሎ ዮሴፍ ለፈርዖን። 
				ምዕራፍ ፴፬።
፩ ወአእመረ ይሁዳ ከመ እኩይ ግብር ዘገብረ፥ እስመ ሰከበ ስምለ መርዓቱ ወአስተኃሠረ በቅድመ አዕይንቲሁ ወአእመረ ከመ አበሰ አዕይንቲሁ ወአእመረ ከመ አበሰ ወስሕተ እስመ ከሠተ ክድነተ ወልዱ። ፪ ወአኀዘ ይላሁ ወይትመኀላል ቅድመ እግዚአብሐኢር በእንተ አበሳሁ። ፫ ወነገርናሁ በሕልም ከመ ይሠረይ ሎቱ እስመ ተማኅለለ ጥቀ ወእስመ ለሀወ ወኢገብረ እንከ ወኮነ ሎቱ ሥርየት እስመ ተመይጠ እምኃጢአቱ ወምኢያእምሮቱ እስመ ዓቢይ አበሳ አበሰ በቅድመ አምላክነ። ፬ ወኵሉ ዘይገብር ከመዝ ወኵሉ ዘይሰክብ ምስለ መርዓቱ ያውዕይዎ በእሳት ከመ የዓይ ቦቱ እስመ ርኵስ ወግማኔ ኮነ ላዕሌሆሙ ወበእንተ ዝ በእሳት ያውዕይዎሙ። ፭ ወአንተኒ አዝዞሙ ልደቂቀ እስራኤል ኢይኩን ርኵሰ ማእከሌሆሙ እስመ ኵሉ ዘይሰብክ ምስለ መርዓቱ ወምስለ ሐማቱ ገብሩ ርኵሰ ወበእሳት ያውዕዩ ብእሴ ዘይሰክብ ምስሌሃ ወብእሲተኒ ወያኃድግ መዓት ወመቅሠፍት እምእስራኤል። ፮ ወለይሁዳኒ ነገርናሁ ከመ ኢሰከቡ ምስሌሃ ክልኤሆሙ ደቁ ወበእንተዝ ቆመ ዘርኡ ለካልእ ነገድ። ፯ ወኢይሤረው እስመ በየዋሃተ ልብ ሖረ ወኀሠሠ ኵነኔ እስመ እምፍትሐ አብርሃም ዘአዘዞሙ ለውሉዱ ፈቀደ ይሁዳ ያውዕይዋ በእሳት። ፰ ወበቀዳሚ ዓመት ዘሱባዔ ሣልስ በአርባዓ ወሐምስቱ ኢዮቤልዩ አኀዘ ዓባር ይምጻእ ውስተ ምድር። ፱ ወአበየ ዝናም ተውህበ ለምድር እስመ አልቦ ምንትኒ ዘይወርድ ወዓብረት ምድር ወበምድረ ግብጽ ባሕቱ ቦቱ ሲሲት እስመ አስተጋብኦ ዮሴፍ ከመየሀቦሙ ሲሲተ ወአስተጋብአ ዮሴፍ ዘርአ በሰብዓቱ ዓመት ዘሠምር ወዓቀቦ። ፲ ወመጽኡ ግብጽ ኅበ ዮሴፍ ከመ የሀቦሙ ሊተ ወከሠተ መዛግብተ ኅበ ሀሎ ሥርናይ ዘቀዳሚ ዓመት ወሤተ ለአሕዛበ ምድር በወርቅ። ፲፩ ወሰምዐ ያዕቆብ ከመ ቦ ሲሲት ውስተ ግብስ ወፈነወ ዓሠርተ ደቆ ከመ ይንሥኡ ሎቱ ሲሲተ እምግብጽ ወብንያምሃሰ ኢፈነወ። ፲፪ ወበጽሑ ምስለ ዘየሐውር ወአእምሮሙ ዮሴፍ፥ ወእሙንቱሰ ኢያእመርዎ ወተናገረ ምስሌሆሙ ወተስእሎሙ ወይቤሎሙ አኮኑ ሰብአ ዓይን አንትሙ ወመጻእክሙ ታስተሐይፁ አሠረ ምድር ወዓፀዎሙ። ፲፫ ወእምዝ ፈትሖሙ ወአቀመ ስምዖንሃ ባሕቲቶ ወተስዓት አኃዊሁ ፈነወ ወመልአ አሕሲሊሆሙ ሥርናየ ወወርቆሙ ወደየ ሎኡ ውስተ አሕስሊሆሙ ወኢያእመሩ። ፲፬ ወአዘዞሙ ከመ ያምጽኡ እኅዋሆሙ ዘይንእስ እስመ ነገርዎ ከመ ሀሎ አቡሆሙ ሕያወ ወእኁሆሙ ዘይንእስ። ፲፭ ወዓርጉ እምድረ ግብጽ ወበጽሑ ምድረ ከነዓን ወነገሩ ለአቡሆሙ ኵሎ ዘረከቦሙ ወእፎ ተናገረ ምስሌሆሙ ምኰንነ ብሔር ወአፀብጺበ ወአኀዞ ለስምዖን እስከ ሶበ ያመጽእዎ ለብንያም። ፲፮ ወይቤ ያዕቆብ አምከንክሙኒኬ ዮሴፍኒ ኢሀሎ ወስምዖንሂ ወብንያምሃኒ ትነሥኡ ላዕሌየኬ ኮነ እከይክሙ ወይቤ ኢየሐውር ወልድየ ምስሌክሙ እመቦ ከመ ደወየ። ፲፯ እስመ ክልኤተ ወለደት እሞሙ ወአሐዱ ተኀጕለ ወዘንተኒ ትነሥኡኒ እመቦ ከመ ፈጸነ በፍኖት ታወርዱ ሊተ ርስአንየ በኃዘን ውስተ ሞት። ፲፰ እስመ ርእየ ከመ ገብአ ውርቆሙ ኵሉ በዕቍሪሁ ወበእንተዝ ፈርሀ ፈንዎቶ። ፲፱ ወዓባርኒ በዝኅ ወኀየለ በምድረ ከነዓን ወበኵሉ ምድር ዘእንበለ ምድረ ግብፅ እስመ ብዙኃን እምውሉደ ግብጽ ዘገቡ ዘርኦሙ ለሲሲት እምዘርእይዎ ለዮሴፍ ከመ ያስተጋብእ ዘርአ። ፳ ወይሠይም ውስተ መዛግብት ወየዓቅብ ለዓመተ ዓባር ወተሴሰይዎ ሰብአ ግብጽ በቀዳሚ ዓመት ዘዓባሮሙ። ፳፩ ወሶበ ርእየ እስራኤል ከመ ኃልየለ ጥቀ ዓባር ውስተ ምድር ወአልቦ ድኂን ይቤ ለውሉዱ ሑር ግብኡ ወንሥኡ ለነ ሲሲተ ከመ ኢንሙት ወይቤሉ ኢነሐውር እመ ኢመጽአ እኁነ ዘይንእስ ምስሌነ ኢነሐውር። ፳፪ ወርእየ እስራኤል ከመ እመ ኢፈነዎ ምስሌሆሙ ይትኃጐሉ ኵሎሙ እምቅድመ ዓባር። ፳፫ ወይቤ ሮቤል ሀበኒዮ ውስተ እዴየ ወለእመ ኢያግባእክዎ ለከ ቅትል ክልኤተ ውሉድየ ህየንተ ነፍሰ ዚአሁ ወይቤሎ ኢየሐውር ምስሌከ። ፳፬ ወቀርበ ይሁዳ ወይቤ ፈንዎ ምስሌየ ለእመ ኢያግባእክዎ ለከ እቡሰ እኩየ በቅድሜከ ኵሎ መዋዕለ ሕይወትየ። ፳፭ ወፈነዎ ምስሌሁ ምስሌሆሙ በካልእ ዓመት ዘዝ ሱባዔ በሠርቀ ወርኅ ዓሥር ወበጽሑ ብሔረ ግብጽ ምስለ ኵሎሙ እለ የሐውሩ ወአምኃሆሙ ምስሌሆሙ ውስተ እደዊሆሙ ማየ ልብየ ወከርካዕ ወጠርቤንቶስ ወፀቃውዐ መዓር። ፳፮ ወበጽሑ ወቆሙ ቅድመ ዮሴፍ ወርእዮ ለብንያም እኁሁ ወአእመሮ። ፳፯ ወይቤሎሙ ዝኑ እኁክሙ ዘይንእስ ወይቤልዎ እወ ውእቱ ወይቤ እግዚአብሔር ይሣሃልከ ወልድየ ወፈነዎሙ ውስተ ቤቱ ወስምዖንሃ አውጽአ ሎሙ። ፳፰ ወገብረ ሎሙ ምሳሐ ወአቅረቡ ሎቱ አምኃሁ ዘአምጽኡ በእደዊሆሙ ወበልዑ በቅድሜሁ። ፳፱ ወወሀቦሙ ክፍለ ለኵሎሙ ወበዝኀ መክፈልተ ብንያም እመክፈልተ ኵሎሙ ምስብዒተ ወበልዑ ወሰትዩ ወተንሥኡ ወኃደሩ ኀበ አእዱጊሆሙ።
				ምዕራፍ ፴፭።
፩ ወሐለየ ዮሴፍ ሕሊና በዘየአምር ሕሊናሆሙ እመ ቦሙ ሕሊና ሰላም ወዳኅና በበይናቲሆሙ ወእመ አኮ ጽልእ። ፪ ወይቤሎ ለብእሲ ዘላዕለ ቤቱ ምላእ ሎሙ ኵሎ አሕሳሊሆሙ እክለ ወወርቆሙኒ አግብእ ሎሙ ማእከለ መዋዲቶሙ ወኮራየ በዘእሰቲ ደይ ውስተ ሐስለ ዘይንእስ ኮራ ብሩር ወፈንዎሙ ወገብረ በከመ ይቤሎ ዮሴፍ። ፫ ወመልአ አሕሳሊሆሙ ኵሎ ሲሲተ ወወርቆሙኒ ወደየ ወስተ አሕሳሊሆሙ ወኮራየ ውስተ ሐስለ ብንያም ወነግሀ በጽባሕ ሖሩ። ፬ ወኮነ ሶበ ወጽኡ እምህየ ወይቤሎ ዮሴፍ ለብእሴ ቤቱ ዴግኖሙ ሩጽ ወተገአዞሙ እንዘ ትብል ህየንተ ሠናይት ዓሠይክሙኒ እኩየ ወሰረቅሙኒ ጽዋዐ ብሩር በዘይሰቲ እግዚእየ ወአግብኦ ሊተ ለእኁሆሙ ዘይንእስ ወፍጡነ አምጽኦ ዘእንበለ እጻእ ኅበ ምኵናንየ። ፭ ውሮጸ ድኅሬሆሙ ወይቤሎሙ በከመ ዝንቱ ነገር ወይቤልዎ ሐሰሎሙ ለአብርቲከ ኢይገብሩ ዘንተሰ ነገረ ወኢይሰርቁ እምቤተ እግዚእከ ምንተኒ ንዋየ። ፮ ወወርቀኒ ዘረከብነ ቀዲሙ ውስተ አሕሳሊነ አሦጥነ ደቅከ እምድረ ከነዓን እፎ እንከ ንሰርቅ ምንተኒ ንዋየ። ፯ ናሁ ንሕነሂ ወአሕሳሊነሂ ፍትን ወበኀበ ረከብከ ጽዋዐ ውስተ ሐስለ አሐዱ ብእሲ እምኔነ ይትቀተል ወንሕነሂ ወአእዱግነሂ ንትቀነይ ለእግዚእከ። ፰ ወይቤሎሙ አኮ ከማሁ በኅበ ዘረከብዎ ኪያሁ ባሕቲቶ እነሥእ ወእሬስዮ ግብረ ወንትሙሰ እትዉ ቤትክሙ በሰላም። ፱ ወእንዘ ይፈትን ንዋዮሙ እምዘ ይልሕቅ ቀደመ ወፈጸመ በኅበ ዘይስእ ወተረክበ ውስተ ሐስለ ብንያም ዘይንእስ። ፲ ወደንገፁ ወሰጠጡ አልባሲሆሙ ወጸዓኑ ዲበ አእዱጊሆሙ ወተመይጡ ሀገረ ወበጽሑ ቤቶ ለዮሴፍ ወሰገዱ ሎቱ ኵሎሙ በገጾሙ ዮሴፍ እኲየ ገበር። ፲፩ ወይቤሎሙ ዮሴፍ እኩየ ገበርክሙ ወይቤሉ ምንተ ንብል ወምንተ ንትዋቀስ እግዚእነ ረከበ አበሳሆሙ ለአግብርቲከ ነየነ ንሕነ አግብርቲከ ለእግዚእነ ወአእዱጊነሂ ለከ። ፲፪ ወይቤሎሙ ዮሴፍ እግዚአብሔርሃ አንሰ እፈርህ፥ ወአንትሙሰ ሑሩ አብያቲክሙ፥ ወእኁክሙሰ ክመ ይኩን ቅኑየ እስመ እኩየ ገብርክሙ። ፲፫ ኢተአምሩኑ ከመ ያስተኤድም ብእሲ ጽዋዖ ወበከመ አነ እሰቲ በዝ ጽዋዕ ወኪያሁ ሰረቅሙኒ። ፲፬ ወይቤ ይሁዳ ላዕሌየ እግዚኦ እትናገር ገብርከ ቃለ ውስተ ዕዝነ እግዚእየ ክልኤተ አኅወ ወለደት እሙ ለገብርከ ለአቡነ ለነ አሐዱ ወፅአ ወተገድፈ ወአልቦ ዘረከቦ ወውእቱሰ ባሕጢቱ ተርፈ ለእሙ። ፲፭ ወገብርከኒ አቡነ ያፈቅሮ ወነፍሱኒ እርስት እምነፍሰ ዝ ወልድ፥ ወይከውን እምከመ ሖርነ ኅበ ገብርከ አቡነ ወእምከመ ኢሀሎ ምስሌነ ወሬዛ ይመውት። ፲፮ ወንቀትል አባነ በኀዘን እስከ ለመዊት ወእንበር አነ ባሕቱ ገብርከ ህየንቴሁ ለሕፃን ገብረ ለእግዚእየ ወይሑር ወሬዛ ምስለ አኃዊሁ እስመ ተሀበይክዎ እምእዴሁ ለገብርከ አቡነ ለነ፥ ወለእመ ኢያግባእክዎ ይኤብስ ገብርከ ለአቡነ ኵሎ መዋዕለ። ፲፯ ወርእየ ዮሴፍ ልበ ኵሎሙ ዕሩየ ብእሲ ስምለ ካልኡ ለሠናይ፥ ወስእነ ተዓግሦ፥ ወነገሮሙ ከመ ውእቱ ዮሴፍ። ፲፰ ወተናገረ ምስሌሆሙ በከመ ልሳነ ዕብራይስጥ ወሐቀፈ ክሳውዲሆሙ ወበከየ ወእሙንቱሰ ኢያእመርዎ ወእሙንቱሂ አኀዙ ይብክዩ። ፲፱ ወይቤሎሙ ኢትብክዩ ላዕሌየ ወአፍጥኑ ወአምጽእዎ ለአቡየ ኅቤየ ወእርአዮ ለአቡየ ዘእንበለ እሙት ወአዕይንቲሁኒ ለብንያም እኁየ እንዘ ይሬእያ። ፳ እስመ ናሁ ዝንቱ ካልእ ዓም ዘዓባር፥ ወዓዲ ሐምስቱ ዓመት ሀሎ፥ አልቦ ማእረር ወአልቦ ፍሬ ዕፅ ወአልቦ ሐሪስ ፍጡነ ረዱ አንትሙ ወአብያቲክሙ ወኢትትኃጐሉ በዓባር ወኢትተክዙ በእንተ ጥሪትክሙ፤ ፳፩ እስመ ለሠሪዕ አቅደመ ፈንዎትየ እግዚአብሔር ቅድሜክሙ ከመ ይሕየዉ ሕዝብ ብዙኃን ወዜንውዎ ለአቡየ ከመ ዓዲ ሕያው አነ። ፳፪ ወአንትሙኒ ናሁ ትሬእዩ ከመ ሠርዐኒ እግዚአብሔር ከመ እንተ አቡሁ ለፈርዖን ወከመ እመብል ውስተ ቤቱ ወዲበ ኵሉ ምድረ ግብጽ፤ ፳፫ ወዜንውዎ ለአቡየ ኵሎ ክብርየ ወኵሎ ዘመጠነ ወሀበኒ እግዚአብሔር ብዕለ ወክብረ ወወሀቦሙ በቃለ ፈርዖን ሠረገላተ ወስንቀ ለፍኖት። ፳፬ ወወሀቦሙ ለኵሎሙ አልባሰ ኅብር ወብሩር፥ ወለአቡሆሙኒ ፈነወ አልባሰ ወብሩረ ወዓሠርተ አእዱገ ዘይወስዱ ሥርናየ። ፳፭ ወፈነዎሙ ወዓርጉ ወዜነዉ ለአቡሆሙ ከመ ዮሴፍ ሕያው ወከመ ውእቱ ይሰፍር ሥርናየ ለኵሉ አሕዛበ ምድር ወይሜብል ዲበ ኵሉ ምድረ ግብጽ፥ ወኢአምነ አቡሆሙ እስመ ደንገፀ ሕሊናሁ። ፳፮ ወእምዝ ርእየ ሠረገላተ ዘፈነወ ዮሴፍ ወተሐደሰት ወሐይወት መንፈሱ ወይቤ ዓቢይ ሊተ ውእቱ፥ እስመ ዮሴፍ ሕያው እረድ ወእርአዮ ዘእንበለ እሙት። ፳፯ ወተንሥአ እስራኤል እምካራን እምቤቱ በሠርቀ ሣልስ ወርኅ ወሖረ እንተ ፍኖተ ዓዘቅተ መሐላ ወሦዐ መሥዋዕተ ለአምላከ አቡሁ ይስሐቅ አመ ሰቡዑ ለዝ ወርኅ። ፳፰ ወተዘከረ ያዕቆብ ሕልመ ዘሐለመ በቤቴልው እፈርሀ ወሪደ ውስተ ምድረ ግብጽ ወእንዘ ይሔሊ ይልአክ ለዮሴፍ ከመ ይምጻእ ኅቤሁ ወኢይረድ ውእቱ። 
				ምዕራፍ ፴፮።
፩ ወነበረ ህየ ሰቡዐ ዕለተ እመቦ ከመ ይርአይ እመ ይነብር ወለእመ ይወርድ ወገብረ በዓለ ማእረር ቀዳሚ ፍሬ ሥርናይ እምሥርናይ ብሉይ። ፪ እስመ አልቦ ውስተ ኵሉ ምድረ ከነዓን ምልአ እድ ምንትሂ ዘርእ ውስተ ምድር እስመ ዓባር ውእቱ ኮነ ለኵሉ አራዊት ለእንስሳ ወለአዕዋፍ ወለሰብእኒ። ፫ ወአመ ዓሡር ወሰዱሰ አስተርአየ እግዚአብሔር ወይቤሎ ያዕቆብ ያዕቆብ፥ ወይቤ ነየ አነ ወይቤሎ አነኬ አምላከ አበዊከ አምላከ አብርሃም ወይስሐቅ ኢትፍራህ ወሪደ ግብጽ እስመ ውስተ ዓቢይ ሕዝብ እሬስየከ በህየ አነ እወርድ ምስሌከ ወአነ እወስድከ ወበዛቲ ምድር ትትቀበር። ፬ ወዮሴፍ ያነበር እዴሁ ዲበ አዕይንቲከ ኢትፍራህ ረድ ውስተ ግብጽ። ፭ ወተንሥአ ያዕቆብ ወውሉዱ ወውሉደ ውሉዱ፥ ወአጽኑ አባሆሙ ወንዋዮሙ ዲበ ሠረገላት። ፮ ወተንሥአ እስራኤል እምዓዘቅተ መሐላ አመ ዓሡር ወሰቡዑ ዕለት ዘዝ ወርኅ ሣልስ ወሖረ ብሔረ ግብጽ። ፯ ወፈነወ እስራኤል ቅድሜሁ ኅበ ዮሴፍ ወልዱ ይሁዳሃ ከመ ያስተሐይፅ ምድረ ጌሴም እስመ ህየ ይቤሎሙ ለአኃዊሁ ይምጽኡ ከመ ይኅድሩ ህየ ከመ ይኩኑ ቅሩበ ዚአሁ። ፰ ወይእቲኒ ሠናይት በምድረ ግብጽ ወቅርብት ኅቤሁ ለኵሉ እስራኤል ወለእንስሳ። ፱ ወዝ አስማቲሆሙ ለውሉደ ያዕቆብ እለ ሖሩ ውስተ ግብጽ ምስለ ያዕቆብ አቡሆሙ ሮቤል በኵሩ ለእስራኤል ወዝ አስማቲሆሙ ለውሉዱ ኤኖክ፥ ወፍሉስ፥ ወኤስሮም ወከራሚ ሐስምቱ። ፲ ወስምዖን ወውሉዱ ወዝ አስማቲሆሙ ኤሙኤል ወኢያሚን ወአዎት ወኢያኪም፥ ወሳኦር ወሳውል ወልዳ ለፍንስዋት ሰብዓቱ። ፲፩ ሌዊ ወውሉዱ ወዝ አስማቲሆሙ ለውሉዱ ጌድሶን ወቀዓድ ወሚራሪ አርባዕቱ። ፲፪ ይሁዳ ወውሉዱ ወዝ አስማቲሆሙ ሴሎም ወፋሬስ ወዛራ አርባዕቱ፤ ፲፫ ይሳኮር ወውሉዱ ወዝ አስማቲሆሙ ለውሉዱ ቶላ ወፉአ ወኢያሶብ ወሳምሮም ሐምስቱ። ፲፬ ዛብሎን ወውሉዱ ወዝ አስማቲሆሙ ለውሉዱ ሳኦር፥ ወኤሎን ወኢያሊኤል አርባዕቱ። ፲፭ ወእሉ ውሉደ ያዕቆብ ወውሉዶሙ እለ ወለደት ልያ ለያዕቆብ በመስጴጦምያ ሰብዓቱ ወአሐቲ ዲና እኅቶሙ። ፲፮ ወኵሉ ነፍስ ዘውሉደ ልያ ወውሉዶሙ እለ ቦኡ ምስለ ያዕቆብ አቡሆሙ ውስተ ግብጽ ዕሥራ ወተስዓቱ ወያዕቆብ አቡሆሙ ምስሌሆሙ ወኮኑ ሠላሳ። ፲፯ ወውሉደ ዘለፋ ላእኪታ ለልያ ብእሲቱ ለያዕቆብ ዘወለደት ለያዕቆብ ጋድሃ፥ ወአሴርሃ ወዝ አስማተ ውሉዶሙ እለ ቦኡ ሥሌሆሙ ውስተ ግብጽ። ፲፰ ወውሉደ ጋድ፥ ሳፍዮን ወአሐዲው ኣጋቲ ወሱኒ ወአሶን ወኤረሊ ወአረዲ ወኤረሴ፥ ተስዓቱ። ፲፱ ወውሉደ አሴር፥ ኢያምና፥ ወይሱኣ ወባሪያ፥ ወሳራ፥ እኅቶሙ አሐቲ ሐምስቱ። ፳ ኵላ ዘነፍስ ዘዘለፋ ዓሠርቱ ወአርባዕቱ ወኮነ ኵሉ ዘልያ አርባዓ ወአርባዕቱ። ፳፩ ወውሉደ ራሄል ዘብእሲተ ያዕቆብ ዮሴፍ ወብንያም ወተወልዱ ለዮሴፍ በግብጽ ዘእንበለ  ይባእ አቡሁ ውስተ ግብጽ ዘወለደት ሎቱ አስኔት ወለተ ፋጢፋራ ሣውዕ ዘኤሊዮጶሊስ ምናሴ ወኤፍሬም ሠለስቱ። ፳፪ ወውሉደ ብንያም ለውባኤል ወአስቤል ወራኤፍስ ወንእማን ወአብሮድዮ ወራኤፍስ ወያኒማ ወአፊም ወየአም ወጋአም ዓሠርቱ ወአሐዱ ወኮነ ኵሉ ነፍስ ዘራሄል ዓሠርቱ ወአርባዕቱ። ፳፫ ወውሉደ ባላ ላእኪታ ለራሄል ብእሲቱ ለያዕቆብ ዘወለደት ለያዕቆብ ዳን ወንፍታሌም፥ ወዝ አስማተ ውሉዶሙ እለ ቦኡ ምስሌሆሙ ውስተ ግብጽ። ፳፬ ወውሉደ ዳን፥ ኩሲም ወስሞን ወአሱድ ወኢያሳክ፥ ወሰሎሞን፥ ስድስቱ ወሞቱ በግብጽ በዓመተ ቦኡ ወተርፎ ለዳን ኩሲም ባሕቲቱ። ፳፭ ወዝ አስማቲሆሙ ለውሉደ ንፍታሌም ኢያሲኢል ወጋሃን፥ ወአስዓር ወያኩም ወአው፥ ስድስቱ። ፳፮ ወሞተ አው በግብጽ ዘተወልደ እምድኅረ ዓመተ ዓባር ወኮነ ኵሉ ዘእምራሄል ዕሥራ ወሰብዓቱ። ፳፯ ወኵሉ መንፈስ ዘያዕቆብ ዘቦአ ውስተ ግብጽ ሰብዓ መንፈስ እሉ እንከ ውሉደ ወውሉደ ውሉዱ ኵሎሙ፥ ሰብዓ። ፳፰ ወሐምስቱ ነፍስ እለ ሞቱ በግብጽ ዘእንበለ ያውስቡ ወውሉድኒ አልቦሙ። ፳፱ ወበምድረ ከነአን ሞትዎ ለይሁዳ ክልኤቱ ደቁ ኤር ወአውናን ወአልቦሙ ውሉድ ወቀበርዎሙ ደቂቀ እስራኤል ለእለ ተኀጕሉ ወተሰይሙ ውስተ ሰብዐ ሕዝብ። ፴ ወቦአ እስራኤል ውስተ ብሔረ ግብጽ ውስተ ምድረ ጌሴም አመ ሠርቀ ወርኅ ራብዕ በካልእ ዓመት፥ ዘሱባዔ ሣልስ ዘአርባዓ ወሐስምቱ ኢዮቤልው። ፴፩ ወመጽአ ዮሴፍ ይትቀበል አባሁ ያዕቆብሃ ውስተ ምድረ ጌሴም ወሐፈቀ ክሣደ አቡሁ ወበከየ ወይቤሎ እስራኤል ለዮሴፍ እሙት ይእዜሰ እስመ ርኢኩከ። ፴፪ ወይእዜኒ ይትባረክ እግዚአብሔር አምላከ እስራኤል አምላከ አብርሃም ወአምላከ ይስሐቅ ዘኢከልአ አብርሃም ወሣህሎ እምገብሩ ያዕቆብ ዓቢይ ሊተ ዘርኢኩ ገጸከ እንዘ ሕያው ዓቢይ፥ ሊተ ዘርኢኩ ገጸከ እንዘ ሕያው አነ። ፴፫ እስመ አማን ህልው ራእይ እንተ ርኢኩ በቤቴል ይትባረክ እግዚአብሔር አምላኪየ ለዓለመ ዓለም ወቡሩክ ስሙ። ፴፬ ወበልዑ ዮሴፍ ወአኃዊሁ በቅድመ አቡሆሙ ኅብስተ ወሰትዩ ወይነ፥ ወተፈሥሐ ያዕቆብ ፍሥሓ ዓቢይ ጥቀ እስመ ርእዮ ለዮሴፍ እንዘ ይበልዕ ምስለ አኃዊሁ ወይሰቲ በቅድሜሁ። ፴፭ ወባረኮ ለፈጣሬ ኵሉ ዘዓቀቦ ወዓቀበ ሎቱ ዓሠርተ ወክልኤተ ውሉዶ። ፴፮ ወወሀቦ ዮሴፍ ለአቡሁ ወለአኃዊሁኒ ሀብተ ከመ ይኅድሩ ምድረ ጌሴም ወውስተ ራሜስቲኖ፣ ወኵሎ አድያሚሃ ሎኡ ዘይኴንኑ በቅድሜሁ ለፈርዖን።
				ምዕራፍ ፴፯።
፩ ወኀደረ እስራኤል ወውሉዱ ውስተ ምድረ ጌሴም ምሥናይሃ ለምድረ ግብጽ ወእስራኤል ወልደ ምእት ወሠላሳ ዓመት አመ ቦአ ውስተ ግብጽ። ፪ ወሴሰውዮሙ ዮሴፍ ለአቡሁ ወለአኃዊሁ ወለጥሪቶሙሂ ኅባውዘ በእክመ የአክሎሙ ለሰብዓተ ዓመታተ ዓባር፥ ወሐመት ምድረ ግብጽ እምቅድመ ገጸ ዓባር። ፫ ወአስተጋብአ ዮሴፍ ኵለንታሃ ለምድረ ግብጽ ለፈርዖን በእክል ወሰብአኒ ወእንስሳኒ ወኵሎ አጥረየ ፈርዖን ወተፈጸመ ዓመታት ዓባር። ፬ ወወሀበ ዮሴፍ ለአሕዛብ ዘውስተ ምድር ዘርአ ወሲሰተ ከመ ይዝርኡ በሳምን ዓመት እስመ መልአ ፈለግ ዲበ ኵላ ምድረ ግብጽ፥ እስመ በሰብዓቱ ዓመታተ ዓባር ኢሳቀየ ዘእንበለ ውሑዳት መካናት ኅበ ድንጋገ ፈለግ። ፭ ወይእዜሰ መልአ ወዘርኡ ግብጽ ምድረ ወፈረየት መልአ ወዘርኡ ግብጽ ምድረ ወፈረየት ብዙኀ ሥርናየ በውእቱ ዓመት ወውእቱ ዓመት ቀዳሚ ዘሱባዔ ራብዕ ዘአርባዓ ወሐምስቱ ኢዮቤልዩ። ፮ ወነሥአ ዮሴፍ እምእክል ዘዘርኡ ሐምስተ እደ ወአብአ ለንጉሥ ወአርባዕተ ኀደጎ ሎሙ ለሲሲት ወለዘርእ ወረሰየ ሎሙ ዮሴፍ ሥርዓተ ለምድረ ግብጽ እስከ ዛቲ ዕለት። ፯ ወሐይወ እስራኤል በምድረ ግብጽ ዐሠርተ ወሰብዓተ ዓመተ ወኮና ኵሎን መዋዕል እለ ሐይወ ሠለስተ ኢዮቤሌው ወሠለስቱ ኢዮቤሌውስ ምእት ወአርባዓ ወሰብዓቱ ዓመት ወሞተ በራብዕ ዓመት ዘሱባዔ ሐምስ ዘአርባዓ ወሐምስቱ ኢዮቤልው። ፰ ወባረኮሙ እስራኤል ለውሉዱ ዘእንበለ ይሙት ወነገሮሙ ኵሎ ዘከመ ይረክቦሙ ምድረ ግብጽ ወበደኃሪ መዋዕል ዘከመ ይመጽእ ላዕሌሆሙ ወኵሎ አይድዖሙ ወባረኮሙ። ፱ ወወሀቦ ለዮሴፍ ክልኤተ መክፈልተ በዲበ ምድር ወኖመ ምስለ አበዊሁ ወተቀብረ ውስተ በዓት ዘካዕበት በምድረ ከነዓን ቅሩበ አብርሃም አቡሁ ውስተ መቃብር ዘከረየ ለርእሱ ውስተ ባአተ ካዕበት በምድረ ኬብሮን። ፲ ወወሀበ ኵሎ መጻሕፍቲሁ ወመጻሕፍተ አበዊሁ ለሌዊ ወልዱ ከመ ይዕቀቦ ወከመ የሐድሶን ለውሉዱ እስከ ዛቲ ዕለት። ፲፩ ወኮነ እምድኅረ ሞተ ያዕቆብ በዝኁ ውሉደ እስራኤል በምድረ ግብጽ ወኮኑ ሕዝበ ብዙኅ ወኮኑ ኵሎሙ ዕሩያነ በልቦሙ ከመ ያፍቅር እኁ እኅዋሁ ወከመ ይትራዳእ ብእሲ ምድለ እኁሁ። ፲፪ ወበዝኁ ፈድፋደ ወብዝኁ ጥቀ ዐሠርተ ሱባዔ ዓመታት ኵሎ መዋዕለ ሕይወቱ ለዮሴፍ ወአልቦ ሰይታን ወአልቦ ምንትኒ እኩይ ኵሎ መዋዕለ ሕይወቱ ለዮሴፍ እለ ሐይወ እምድኅረ ግብጽ ያከብርዎሙ ለውሉደ እስራኤል ኵሎ መዋዕለ ሕይወቱ ለዮሴፍ። ፲፪ ወሞተ ዮሴፍ ወልደ ምእት ወዓሠርቱ ዓመት ዐሠርቱ ወሰብዓተ ዓመተ ነበረ በምድረ ከነዓን ወዓሠርተ ዓመተ ነበረ እንዘ ይትቀነይ ወሠለስተ ዓመተ ውስተ ቤተ ሞቅሕ ወሰማንያ ዓመተ ነብረ እምታሕተ ንጉሥ እንዘ ይኴንን ኵላ ምድረ ግብጽ ወሞተ ወኵሎሙ አኃዊሁ ወኵላ ይእቲ ትውልድ። ፲፬ ወአዘዞሙ ለውሉደ እስራኤል ዘእንበለ ይሙት ከመ ይሰዱ አዕፅምቲሁ በመዋዕል ከመ ይወጽኡ እምግብጽ ወአምሐሎሙ በእንተ አዕፅምቲሁ እስመ አእመረ ከመ ኢይደግሙ ግብጽ አውፅኦቶ ወቀቢሮቶ በዕለት በምድረ ከነዓን። ፲፭ እስመ መምካሮን ንጉሠ ከነዓን እንዘ የኃድር በምድረ አሱር ተቃተለ በቈላ ምስለ ንጉሠ ግብጽ ወቀተሎ በህየ። ፲፮ ወዴገነ ድኅሬሆሙ ለግብጽ እስከ አንቀጸ ኢርሞን ወስእነ በዊአ እስመ ነግሠ ካልእ ሐዲስ ንጉሥ ለግብጽ ወኀየለ እምኔሁ ወገብአ ምድረ ከነዓን ወተዓፅዉ አናቅጸ ግብጽ ወአልቦ ዘይወጽእ ወአልቦ ዘይበውእ ውስተ ግብጽ። ፲፯ ወሞተ ዮሴፍ በአርባዓ ወሰብዓቱ ኢዮቤልዉ በሱባዔ ሣልስ በካልእ ዓመት፥ ወቀበርዎ ውስተ ምድረ ግብጽ ወሞቱ ኵሎሙ አኃዊሁ እምድኅሬሆሙ። ፲፰ ወወፅአ ንጉሠ ግብጽ ከመ ይትቃተል ምስለ ንጉሠ ከነዓን በአርባዓ ወሰብዓቱ ኢዮቤልው በዳግም ሱባዔ በካልእ ዓመቱ። ፲፱ ወአውፅኡ ውሉደ እስራኤል አዕፅምቲሆሙ ለውሉደ ያዕቆብ ኵሎ ዘእንበለ አዕፅምተ ዮሴፍ ወቀበርዎ ውስተ ገዳም ውስተ በዓት ዘካዕበት ውስተ ደብር። ፳ ወገብኡ ብዙኃን ውስተ ግብጽ ወውኁዳን ተርፉ እምኔሆሙ ውስተ ምድረ ኬብሮን ወተርፈ ዕብራን አቡከ ምስሌሆሙ። ፳፩ ወሞዖ ንጉሠ ከነዓን ለንጉሠ ግብጽ ወአፀወ አናቅጽ ግብጽ ወሐለየ ሕሊና እኩየ ላዕለ ውሉደ እስራኤል ከመ ያሕምሞሙ። ፳፪ ወይቤሎሙ ለሰብአ ግብጽ ናሁ ሕዝብ ውሉደ እስራኤል ልህቁ ወበዝኁ እምኔነ ንዑ ንጠበብ ላዕሌሆሙ ዘእንበለ ይብዝኁ ወናሕምሞሙ በቅኔ ዘእንበለ ይምጽአነ ቀትል ወእሙንቱኒ ዘእንበለ ይፅብኡነ ወእመ አኮሰ እሙንቱሂ ይዴመሩ ምስለ ፀርነ ወይወፅኡ እምድርነ እስመ ልቦሙ ወገሶሙ ውስተ ምድረ ከነዓን። ፳፫ ወሠርከ ላዕሌሆሙ ሊቃናተ ገባር ከመ ያሕምምዎሙ በቅኔ ወአዘዝዎሙ ወሐነፁ አህጉረ ጽኑዓተ ለፈርዖን ጴጦቶሃ፥ ወራሜስሃ ወሐነፁ ኵሎ ጥቅመ ወኵሎ አረፍተ ዘወድቀ በሀገረ ግብጽ ወይቀንይዎሙ በግፍዕ ፳፬ ወመጠነ ያኃሥሙ ላዕሌሆሙ ከማሁ ይበዝኁ ወከማሁ ይፈደፍዱ፥ ወያስተራኵስዎሙ ሰብአ ግብጽ ለውሉደ እስራኤል። ፳፭ ወበሱባዔ ሳብዕ በሳብዕ ዓመት በአርባዓ ወሰብዓቱ ኢዮቤልዉ መጽአ አቡከ እምድረ ከነዓን ወተወልድከ በራብዕ ሱባዔ በሳድስ ዓመቱ በዘአርባዓ ወሰማኒቱ ኢዮቢሌው ዘውእቱ መዋዕለ ምንዳቤ ላዕለ ውሉደ እስራኤል። ፳፮ ወአዘዘ ንጉሠ ግብጽ ፈርዖን ትእዛዘ ላዕሌሆሙ ከመ ይግድፉ ውሉዶሙ ኵሎ ሮሰ ዘተወልደ ውስተ ፈለግ። ፳፯ ወነበሩ እንዘ ይገድፉ ሰብዐተ አውራኅ እስመ አመ አንተ ተወለድከ ወኀብአተከ እምከ ሠለስተ አውራኅ። ፳፰ ወነገሩ በእንቲአሃ ወገብረት ለከ ነፍቀ ወለበጠቃ ፒሳ ወአስፈሊጦ ወአንበረቶ ውስተ ሣዕር ኅበ ድንጋገ ፈለግ ወአንበረተከ ውስቴታ ሰብዓተ መዋዕለ። ፳፱ ወእምከ ትመጽእ በሌሊት ወታጠብወከ ወመዓልተ ተዓቅበከ ማርያ እኅትከ እምነ አዕዋፍ።
				ምዕራፍ ፴፰።
፩ ወበውእቱ መዋዕል ወፅአት ተርሙት ወለተ ፈርዖን ከመ ትትሐጸብ በውስተ ፈለግ ወሰምዓት ቃልከ እንዘ ትበኪ ወትቤ ለዕብራውያቲሃ ከመ ያምጽአከ ወአምጽአከ ኅቤሃ ወአውፅአትከ እምነቅፍ ወምሕረተከ። ፪ ወትቤላ እኅትከ እሑርኑ ወእጸውዕ ለኪ አሐተ እምዕብራውያት እንተ ተሐፅኖ ወታጠብዎ ለኪ ለዝ ሕፃን ወሖረት ወፀውዓታ ለእምከ ኢዮካቢት ወወሀበታ ዓስባ ወሐጸነተከ። ፫ ወእምዝ ልሂቀከ ወሰዱከ ቤተ ፈርዖን ወኮንከ ወልዶ ወመሀረከ ዕብራን አቡከ መጽሐፈ። ፬ ወእምዘፈጸምከ ሠለስተ ሱባዔ አብአከ ውስተ ዓፀደ ቤተ መንግሥት ወሀሎከ ውስተ ዓፀድ ሠለስተ ሱባዔ ዓመት እስከ መዋእል አመ ወፃእከ እምዐፀደ መንግሥት። ፭ ወርኢኮ ለግብሳዊ እንዘ ይዘብጥ ካልአከ ዘእምውሉደ እስራኤል ወቀተልኮ ወኀባእኮ ውስተ ኆፃ። ፮ ወበሣኒታ ዕለት ረከብከ ክልኤተ እንዘ ይትበአሱ እምውሉደ እስራኤል ወትቤሎ ለዘይትዔገል ለምንት ትዘብጥ እኅዋከ። ፯ ወተምዐ ወተቈጥዐ ወይቤ መኑ ሤመከ ላዕሌነ መልአከ ወመኰንነ ወሚመ ትቅትለኒኑ ትፈቅድ በከመ ቀተልኮ ለግብጻዊ ወፈራህከ ወጐየ ከይ እምቅድመ ገጸ ዝንቱ ነገር። ፰ ወበሳድስ ዓመት ዘሱባዔ ሣልስ ዘአርባዓ ወተስዓቱ ኢዮቤልዉስት ሖርከ ወነበርከ ህየ ስድስተ ሱባዔ ወዓመተ አሐደ ወገባእከ ውስተ ግብጽ በሱባዔ ዳግም በዓመት ካልእ ዘውእቱ ሐምሳ ኢዮቤልዉ። ፱ ወአንተ ተአምር ዘተናገረ ለከ በደብረ ሲና ወምንተ ፈቀደ ይግበር ምስሌከ መኰንን መስቴማ አመ ትገብእ ግብጸ በፍኖት በዓልተ ምጽላል አኮኑ በኵሉ ኃይሉ ፈቀደ ይቅትልከ። ፲ ወያድኅኖሙ ለግብጻውያን እምእዴከ አመ ርእየከ ከመ ተፈኖከ ትግበር ኵነኔ ወበቀለ ላዕለ ግብሳውያን፥ ወበላሕኩከ እምእዴሁ ወገበርከ ተአምረ ወመንክረ በዘተፈነውከ ትግበር በግብጽ ላዕለ ፈርዖን ወላዕለ ኵሉ ቤቱ ወላዕለ አግብርቲሁ ወላዕለ ሕዝቡ። ፲፩ ወገብረ እግዚአብሔር ላዕሌሆሙ በቀለ ዓቢየ በእንተ እስራኤል ወመሐፆሙ ወቀተሎሙ በደም ወበቄርነ ነዓት ወእብትንንያ ወበጽንጽንያ ከልብ ወእኩይ ቍስል ዘይፈልሕ እንጳንጴ ። ፲፪ ወእንስሳሆሙ በሞት ወበእብነ በረድ በዝንቱ አጥፍአ ኵሎ ዘይሠርፅ ሎሙ ወበአንበጣ እንተ በልዓት ተረፈ ተተርፎሙ እምበረድ ወበጽልመት። ፲፫ ወበኵሮሙ ዘሰብእ ወዘእንስሳ ወበኵሉ አማልክቲሆሙ ገብረ እግዚአብሔር በቀለ ወአውዓዮሙ በእሳት ወኵሉ ተፈነወ በእዴከ ትግበር ዘእንበለ ይትገበር። ፲፬ ወሀሎከ ትትናገሮ ለንጉሠ ግብጽ በቅድመ ኵሎሙ ላእካኒሁ ወበቅድመ ሕዝቡ። ፲፭ ወኵሉ ኮነ በቃልከ ዓሥሩ ኵነኔ ዓቢያት ወጸዋጋት መጽአ ውስተ ምድረ ግብስ ከመ ትግበር ቦቱ በቀለ ለእስራኤል። ፲፮ ወኵሉ ገብረ እግዚአብሔር በእንተ እስራኤል ወበከመ ሥምረቱ ዘተካየደ ምስለ አብርሃም ከመ ይትበቀል ላዕሌሆሙ በከመ ቀነይዎሙ በግፍዕ። ፲፯ ወመኰንን መስቴማ ይትቃወመከ ቅድመኢከ ወይፈቅድ ያውድቀ ውስተ እደ ፈርዖን ወይረድእ ሥራያቲሆሙ ለግብጽ ወይትቃወም ሎሙ ወይገብሩ በቅድሜከ እከየሰኬ ኃደግናሆሙ ይግበሩ ወፈውሰሰ ኢና በውሖሙ ከመ ይትገበር በእደዊሆሙ። ፲፰ ወመሐፆሙ እግዚአብሔር በቍስል እኩይ ወስእኑ ተቃውሞ እስመ አኅጐልናሆሙ እምገቢር ምንተኒ አሐደ ትእምርተ። ፲፱ ወበኵሉ ተአምር ወመንክር ኢኃፈር መኰንን መስቴማ እስከ ሶበ ኃየለ ወጸርሐ ሎሙ ለግብጽ ከመ ይዴግኑ ድኅሬከ በኵሉ ኃይሎሙ ግብጽ በሠረገላቲሆሙ ወበአፍራሲሆሙ ወበኵሉ ብዝኆሙ ለአሕዛብ ግብጽ ፳ ወቆምኩ ማእከሌከ ወማእከሎሙ ለግብጽ ወማእከሎሙ ለእስራኤል ወባላሕናሆሙ ለእስራኤል እምእዴሆሙ ወእምእደ ሕዝብ። ፳፩ ወአውፅኦሙ እግዚአብሔር እንተ ማእከለ ባሕር ከመ እንተ የብስ ወኵሎሙ ሕዝብ ዘአውፅኦሙ ይዴግኑ ድኅሬሆሙ ለእስራኤል። ፳፪ ወወረዎሙ እግዚአብሔር አምላክነ ማእከለ ባሕር ውስተ ማዕምቅቲሃ ለቀላይ በታሕቴሆሙ ለውሉደ እስራኤል በከመ ወረዉ ውሉዶሙ ሰብአ ግብጽ ውስተ ፈለግ። ፳፫ ምእተ እልፈ ተበቀሎሙ ወዐሠርቱ ምእት እደው ኃያላን ወእለሂ ሠለስቱ ይዳለጉ ጠፍኡ በእንተ አሐዱ ጠባዊ ዘገደፉ ማእከለ ፈለግ እምውሉደ ሕዝብከ። ፳፬ ወአመ ዓሡር ወረቡዕ ዕለት፥ ወአመ ዓሡር ወሐሙስ ወአመ ዓሡር ወሰዱስ ወአመ ዓሡር ወሰቡዕ ወአመ ዓሡር ወሰሙን ሀሎ መኰንን እምስቴማ እሱረ ወዕፅወ እምድኅሬሆሙ ለውሉደ እስራኤል ከመ ኢያስተዋድዮሙ። ፳፭ ወአመ ዕለተ ዓሡር ወተሱዕ ፈታሕናሆሙ ከመ ይርድእዎምሙ ለግብጽ ወከመ ይዴግኑ ድኅሬሆሙ ለውሉደ እስራኤል ወአጽንዐ አልባቢሆሙ ወአኃየሎሙ ወተኃየሉ እምኅበ እግዚአብሔር አምላክነ ከመ ይምሐፆሙ ለግብጽ ወይውርዎሙ ማእከለ ባሕር ፳፮ ወአመ ዓሡር ወረቡዕ ዕለት አሠርናሁ ከመ ኢያስተዋድዮሙ ለደቂቀ እስራኤል በዕለት አመ ሀለዉ ይስአሉ ንዋየ ወአልባሰ እምኅበ ሰብአ ግብስ ንዋየ ብሩር ወንዋየ ወርቅ ወንዋየ ብርት ከመ ይማኅርክዎሙ ለግብጽ ህየንተ ተቀንዮ እንተ ቀነይዎሙ በግፍዕ። ፳፯ ወኢያውፃእናሆሙ ለውሉደ እስራኤል እምግብጽ ዕራቆሙ። ፳፰ ተዘከር ትእዛዘ ዘአዘዘከ እግዚአብሔር በእንተ ፋሲካ ከመ ትገብር በጊዜሁ አመ ዓሡር ወረቡዕ ለወርኅ ቀዳማዊ ከመ ትጥብሖ ዘእንበለ ይምሲ ወከመ ትጥብሖ ዘእንበለ ይምሲ ወከመ ይብልዕዎ በሌሊት አመ ምሴት ዘዓሡር ወሐሙስ እምጊዜ ዕርበተ ፀሐይ እስከ ዛቲ ዕለት ቀዳሜ በዓል ይእቲ ወቀዳሜ ፍሥሕ ይእቲ። ፳፱ ወአንትሙኒ ትነብሩ ትብልዑ ጳሲካ በግብጽ ወኵሉ ኃይሉ ለመስቴማ ተፈነወ ከመ ይቅትል ኵሎ በኵረ በምድረ ግብጽ እምበኵሩ ለፈርዖን እስከ በኵረ ላእኪት ፄዋዊት እንተ ማኅረፅ ወላዕለ እንስሳኒ። ፴ ወዛቲ ትእምርት ወዘሀበ እግዚአብሔር ሎሙ ውስተ ኵሎ ቤት ዘርእዩ ውስተ አንቀጹ ደመ በግዕ ዘዓመት ኢይባኡ ውስተ ቤቱ ለቀቲል። ፴፩ አላ ይትዓደዉ ከመ ይድኃኑ ኵሎሙ እለ ውስተ በኢት እስመ ትእምርተ ደም ውስተ አንቀጹ። ፴፪ ወገብሩ ኃይላቲሁ ለእግዚአብሔር ኵሎ ዘመጠነ አዘዞሙ እግዚአብሔር ወተዓደዉ እምኵሉ ደቂቀ እስራኤል ወኢቦአ ላዕሌሆሙ መቅሠፍት ለአማስኖ እምኔሆሙ ኵሎ ነፍሰ እምእንስሳ እስከ ሰብእ ወእስከ ከልብ። ፴፫ ወኮነ መቅሠፍት በግብጽ ጥቀ ዓቢይ ወአልቦ ቤት በግብጽ ዘአልቦ በድን ውስቴታ ወብካይ ወአውያት። ፴፬ ወኵሉ እስራኤል ይነብር እንዘ ይበልዕ ሥጋ ጳሲካ ወእንዘ ይሰቲ ወይነ ይሴብሕ ወየአኵት ወይባርክ እግዚአብሔርሃ አማልከ አበዊሁ ወድልወ ይከውን ለወፂእ እምአርዑተ ቅኔ ወእምግብጽ እኪት። ፴፭ ወአንተኒ ተዘከር ዛተ ዕለተ ኵሎ መዋዕለ ሕይወትከ ወግበራ እምዓለም ለዓለም ኵሎ መዋዕለ ሕይወትከ ምዕረ ለለዓመት በዕለቱ በከመ ኵሉ ሕጉ። ፴፮ ወኢታስተኃልፍ ዕለተ እምዕለት ወእምወርኅ ለወርኅ እስመ ሥርዓት ዘለዓለም ውእቱ ወቅሩጽ ውስተ ጽላተ ሰማይ ላዕለ ውሉደ እስራኤል ከመ ይግበርዎ ለኵሉ ዓመት ወዓመት በዕለቱ ምዕረ ለዓመት ውስተ ኵሉ ትውልዶሙ ወአልቦ ወሰነ መዋዕል እስመ ለዓለም ሥሩዕ ውእቱ። ፴፯ ወብእሲ እንዘ ንጹሕ ውእቱ ወኢመጽእ ይግበሮ በጊዜ ዕለቱ ለአብኦ ቍርባን ዘይሠምር ቅድመ እግዚአብሔር ወለበሊዕ ወለሰትይ በቅድመ እግዚአብሔር በዕለተ በዓሉ። ፴፰ ወይሠረው ውእቱ ብእሲ ዘንጹሕ ወቅሩብ እስመ ቍርባነ እግዚአብሔር ኢያብአ በግዚኤሁ ወኃጢአተ ይነሥእ ውእቱ ብእሲ ለርእሱ ከመ ይኩኑ ውሉደ እስራኤል እለ ይመጽኡ። ፴፱ ወይገብሩ ጳሲካ በዕለተ ጊዜሁ አመ ዐሡር ወረቡዑ ለወርኅ ቀዳማዊ በማእከለ ምሴት እስከ ሣልስታ ለዕለት ወእስከ ሣልስታ ለሌሊት እስመ፥ ክልኤ መክፈልታ ለዕለት ተውህበ ለብርሃን ወሣልስታ ለምሴት። ፵ ዝ ውእቱ ዘአዘዘ እግዚአብሔር ከመ ትግበር በማእከለ ምሴታት፥ ወኢይከውን ጠቢሆቱ በኵሉ ጊዜ ብርሃን ዘእንበለ ጊዜ ወሰነ ምሴት ወይበልዕዎ በጊዜ ምሴት እስከ ሣስልት ሌሊት። ፵፩ ወዘተርፈ እምኵሉ ሥጋሁ እምሣልስተ ሌሊት ወከሓ በእሳት ያውዕይዎ። ፵፪ ወኢይከውን ያብስልዎ በማይ ወኢይብልዕዎ ጥራዮ አላ ጥቡሰ በእሳት ወብሱለ በእሳት በአስተሐምዋ ርእስ ምስለ ንዋየ ውስጡ ወምስለ እገሪሁ ይጥብስዎ በእሳት። ፵፫ ወአልቦ ሰቢረ ዓፅም እምውስቴቱ እስመ ኢይትቀጠቀጥ እምውሉደ እስራኤል ምንትሂ ዓፅም። ፵፬ በእንዝ አዘዞሙ እግዚአብሔር ለውሉደ እስራኤል ከመ ይግበሩ ጳሢካ በዕለተ ጊዜሁ፥ ወኢይከውን ሰቢረ ዓፅም ምንተሂ እምኔሁ እስመ ዕለተ በዓል ይእቲ ወዕለት እዝዝት ይእቲ። ፵፭ ወአልቦ ተዓድዎ እምውስቴቱ ዕለተ እምዕለት ወእምወርኅ ወርኀ እስመ አመ ዕለተ በዓሉ ይትገበር።
				ምዕራፍ ፴፱።
፩ ወአንተሂ አዝዞሙ ለውሉደ እስራኤል ከመ ይገብሩ ጳሲካ በመዋዕሊሆሙ ወበኵሉ ዓመት ምዕረ ለዓመት በዕለተ ጊዜሁ። ፪ ወይመጽእ ተዝካር እምቅድመ እግዚአብሐኢር ዘይሠምር ወኢይመጽኦሙ መቅሠፍት ለቀቲል ወለምሕፀት በውእቱ ዓመት አመ ገብሩ ጳሲካ በጊዜሁ ወበኵሉ በከመ ተአዘዘ፤ ፫ ወኢይከውን እንከ በሊዖቱ በአፍኣ እምቤተ መቅደሱ ለእግዚአብሔር ወበአንጻረ ቤተ መቅደሱ ለእግዚአብሔር ወበቅድመ ኵሉ ሕዝበ ማኅበሮሙ ለእስራኤል ይግበርዎ በጊዜሁ። ፬ ኵሉ ሰብእ ዘመጽአ ለዕለቱ ይብልዖ በቤተ መቅደሱ ለአምላክክሙ በቅድመ እግዚአብሔር ዘእምዕሥራ ዓም ወላዕሉ እስመ ከመዝ ተጽሕፈ ወተሠርዐ ይብልዕዎ በቤተ መቅደሱ ለእግዚአብሔር። ፭ ወእምከመ ቦኡ ውሉደ እስራኤል ውስተ ምድር እንተ ይእኅዙ ምድረ ከነዓን ይተክሉ ደብተራ እግዚአብሔር ማእከለ ምድር ውስተ አሐዱ መካን እምነ ሠራዊቶሙ እስከ አመ ይትሐነፅ መቅደሱ ለእግዚአብሔር በዲበ ምድር። ፮ ወይኩኑ እንዘ ይመጽኡ ወይገብሩ ጳሲካ በማእከለ ደብተራሁ ለእግዚአብሔር ወይጥብሕዎ በቅድመ እግዚአብሔር እምዓመት ለዓመት። ፯ ወበመዋዕል አመ ተሐንፀ ቤት በስመ እግዚአብሔር በምድረ ርስቶሙ ህየ ይሑሩ ወይጥብሑ ጳሲካ ምሴተ እንዘ የዓርግ ፀሐይ ብትሥልስታ ለዕለት። ፰ ወያዕርጉ ደሞ ውስተ ምክያደ ምሥዋዕ ወስብሖ ያንብሩ ዲበ እሳት ዘላዕለ ምሥዋዕ ወሥጋሁ ይብልዑ ጥቡሰ በእሳት በውስተ ዓፀደ ቤተ መቅደስ በስመ እግዚአብሔር። ፱ ወኢይክሉ ገቢረ ጳሲካ በአህጉሪሆሙ ወበኵሉ በሐውርት ዘእንበለ በቅድመ ደብተራ እግዚአብሔር ወእመአኮ በቅድመ ቤቱ ኅበ ኀደረ ስመ ዚአሁ ውስቴቱ ወኢይስሐቱ ድኅረ እግዚአብሔር። ፲ ወአንተኒ ሙሴ አዝዞሙ ለውሉደ እስራኤል ይዕቀቡ ሥርዓተ ፋሲአ በከመ ተአዘዘ ለከ ከመ ትግበሮ ዓመተ ለዓመት ወዕለተ ለዕለት። ፲፩ ወበዓለ ናእት ከመ ይብልዑ ናእተ ሰቡዐ ዕለተ፥ ከመ ይግበሩ በዓሎ ወከመ ያብኡ ቍርባኖ ዕለተ እምዕለት እበላ ሰቡዑ መዋዕለ ፍሥሕ ቅድመ እግዚአብሔር ዲበ ምሥዋዐ አምላከክሙ። ፲፪ እስመ ለዛቲ በዓል በውልዋሌ ገበርክምዋ አመ ትወጽኡ እምግብጽ እስከ አመ ተዓድዉ ባሕረ ውስተ ገዳመ ሱር እስመ በኅበ ድንጋገ ባሕር ሥለጥክምዎ። ፲፪ ወእምድኅረዝ ሕግ አይዳዕኩከ መዋዕለ ሰንበታት በገዳመ ሲና እንተ ይእቲ ማእከለ ኤሎም ወሲና። ፲፬ ወሰንበታተ ምድርኒ ነገርኩከ በደብረ ሲና ወዓመታተ ኢዮቤልዩኒ ውስተ ሰንበታተ ዓመታት ወዓመቶሰ ኢነገርናከ እስከ ትበውኡ ውስተ ምድር እንተ ትእኅዙ። ፲፭ ወታሰንብት ምድርኒ ሰንበታቲሃ በነቢሮቶሙ ዲቤሃ ወዓመቶ ለኢዮቤልዩ የአምሩ። ፲፮ ወበእንተዝ ሠራዕኩ ለከ ሱባዔ ዓመታት፥ ወኢዮቤሌዎታት አርባዓ ወሰብዓቱ ኢዮቤሌዎታት እምነ መዋዕሊሁ ለአዳም እስከ ዛቲ ዕለት ወሱባዔ አሐዱ ወክልኤቱ ዓመታት። ፲፯ ወዓዲ አርባዓ ዓእምት ርኁቅ ለአእምሮ ትእዛዛተ እግዚአብሔር እስከ አመ የዓድዉ ማዕዶተ ምድረ ከነዓን ዓዲዎሙ ዮርዳኖስ ገጸ ዓረቢሁ። ፲፰ ወኢዮቤሌዎታት የኃልፍ እስከ አመ ይነጽሕ እስራኤል እምኵሉ ዝሙት ወአበሳ ወርኵስ ወግማኔ ወኃጢአት ወጌጋይ። ፲፱ ወየኃድር ውስተ ኵላ ምድር እንዘ ይትአመን ወአልቦ እንከ ሎቱ መኑሂ ሰይጣን፥ ወአልቦ መኑሂ እኩይ ወትነጽሕ ድር እምውእቱ ጊዜ እስከ ኵሉ መዋዕል። ፳ ወናሁ ትእዛዘ ሰንበታትኒ ጸሐፍኩ ለከ ወኵሎ ፍትሐተ ሕገጊሁ ሰዱሰ ዕለተ ትገብር ግብረከ። ፳፩ ወአመ ሳብዕት ዕለት ሰንበት ዘእግዚአብሐኢር አምላክክሙ ኢትግበሩ ባቲ ኵሎ ግብረ አንትሙ ወውሉድክሙ ወኵሉ እንስሳክሙ ወነኪርኒ ዘእምኅቤከ ወሰብእሂ ዘይገብር ምንተሂ ግብረ ባቲ ይሙት። ፳፪ ኵሉ ብእሲ ዘያጌምና ለአቲ ዕለት ሞተ ለይሙት ዘይሰክብ ምስለ ብእሲት ወዘሂ ይትናገር ነገረ ይግበር ላቲ ገይሦ። ፳፫ ወበእንተሂ ኵሉ ሠይጥ ወተሠይጦ ወዘሂ ይቀድሕ ማየ ወኢያስተዳለወ ሎቱ በስድስቱ ዕለት ወዘኒ አንሥአ ዘይፀውር ኵሎ ከመ ያውፅእ እምደብተራሁ ወእመኒ እምቤቱ ይሙት። ፳፬ ኢትግበሩ በዕለተ ሰንበት ምንተኒ ግብረ ዘእንበለ ዘአስተዳሎክምዎ ለክሙ በዕለት ሳድስት ለበሊዕ ወለሰይ። ፳፭ ወለአዕርፎ ወለአሰንብቶ እምኵሉ ግበር በዛቲ ዕለት ወለባርኮ እግዚአብሐኢር አምላክክሙ ዘወሀበክሙ ዕለተ በዓል። ፳፮ ወዕለት ቅድስት ወዕለተ መንግሥት ቅድስት ለኵሉ እስራኤል ዛቲ ዕለት በመዋዕሊሆሙ በኵሉ መዋዕል፤ ፳፯ እስመ ዓባይ ክብር እንተ ወሀቦ እግዚአብሔር ለእስራኤል ለበሊዕ ወለሰትይ ወለጸጊብ በዛቲ ዕለት በዓል። ፳፰ ወለአዕርፎ ባቲ እምኵሉ ግብር ዘእምግብረ እጓለ እመሕያው ዘእንበለ ዓጢነ ዕጣን ወአብኦ ቍርባን ወመሥዋዕት ቅድመ እግዚአብሔር ለለመዋዕል ወለሰንበታት። ፳፱ ዝ ግብር ባሕቲቱ ይትገበር በመዋዕለ ሰንበታት በቤተ መቅደሱ ለእግዚአብሔር አምላክክሙ፥ ከመ ያስተሥርዩ ዲበ እስራኤል መባኣ ወትረ ዕለተ እምዕለት ለተዝካር ዘይሠጠው ቅድመ እግዚአብሔር ወይትዌከፎሙ ለዓለም ዕለተ እምዕለት በከመ ተአዘዘ። ፴ ወኵሉ ሰብእ ዘይገብር ግብረ ወዘሂ የሐውር መንገደ ወዘሂ ይትቀነይ ወፍሮ እመሂ በቤቱ ወእመሂ በኵሉ ወዘሂ ያነድድ እሳተ፥ ወዘሂ ይጼዓን ዲበ ኵሉ እንስሳ ወዘሂ ይነግድ በሐመር ባሕረ። ፴፩ ወኵሉ ሰብእ ዘይዘብጥ ወይቀትል ምንተኒ ወዘሂ የሐርድ እንስሳ ወዖፈ ወዘሂ አሥገረ እመሂ አርዌ፥ ወዖፈ ወእመሂ ዓሣ ወዘሂ ይጸውም ወይገብር ጸብአ በዕልተ ሰንበት ወሰብእ ይገብር በኵሉ እምዝ በዕለተ ሰንበት ይሙት። ፴፪ ከመ ይኩኑ ውሉደ እስራኤል ዘያሰነብቱ በከመ ትእዛዘ ሰንበታተ ምድር በከመ ተጽሕፈ ውስተ ጽላተ ሰማይ ዘወሀበኒ ውስተ እዴየ ከመ እጽሐፍ ለከ ሕገገ ጊዜ ወጊዜ በበኩፋሌ መዋዕሊሁ።
				ተፈጸመ በዝየ ነገር ዘኩፋሌ መዋዕል፥ 
			ወስበሐት ለእግዚአብሔር መሐሪ ወመስተሣህል
					አሜን። 
ኁልቈ ነገደ እስራኤል እንዘ ይወጽኡ እምግብጽ።
ነገደ ሮቤል አርባዕቱ እልፍ ስሳ ወእህምስቱ ምእት፥ ወመልአኮሙ
	ኤልስዩር ወልደ ሴድዩር።
ነገደ ስምዖን ሐምስቱ እልፍ ተስዓ ወሠለስቱ ምእት፥ ወመልአኮሙ፥ 
	ሰላምያል ወልደ ሲሩሳዴ።
ነገደ ጋድ አርባዕቱ፥ እልፍ ሐምሳ ወስድቱ ምእት ወሀምሳ ወመ
	ልአኮሙ ኤልሳ ወልደ ራጉኤል፡
ነገደ ዛብሎ ሐስምቱ እልፍ ሰብዓ ወአርባዕቱ፥ ም እት፥ ወመል 
	አኮሙ ኤልያብ ወልደ ኬሎን።
ነገደ ይሳኮር ሐምስቱ እልፍ አርባዓ ወአርባዕቱ ምእት፥ ወመል
አኮሙ ናትናኤል ወልደ ሰገር። 
ነገደ ይሁዳ ሰብዓቱ እልፍ አርባዓ ወሰብዓቱ ምእት፥ ወመልአኮሙ 
	ነአሶን ወልደ አሚናዳብ።
ነገደ ንፍታሌም ሐስምቱ እልፍ ሠላሳ ወአርባዕቱ ምእት ወመልአ
	ኮሙ አኪሬ ወልደ ኤናን።
ነገደ አሴር አርባዕቱ እፍል ዐሠርቱ ወሐምስቱ ምእት ወመልአኮሙ
	ፋግሄል ወልደ አክራን።
ነገደ ዳን ስድስቱ እፍል ዕስራ ወሰብዓቱ ምእት ወመልአኮሙ፥ አክ
	ያዜር ወልደ አሚሳዴ።
ነገደ ብንያም ሠለስቱ እልፍ ሐምሳ ወአርባዕቱ ምእት ወመልአኮሙ
	አቢዳን ወልደ ጋድዮን።
ነገደ ምናሴ ሠለስቱ እልፍ ዕሥራ ወክልኤቱ ምእት፥ ወመልአኮሙ
	ገማልያል ወልደ ፈዳሱር።
ነገደ ኤፍሬም አርባዕቱ፥ እልፍ ወሐምስቱ ምእት ወመልአኮሙ 
	ኤልሳማ ወልደ ኤሜዩድ።
		እምአመ ተናገሮ እግዚአብሔር ለአብርሃም 
			እስከ ወረደ ያዕቆብ ብሔረ ግብጽ።
በምእት ወስሳ ወሰመንቱ ዓመተ ሕይወቱ ለይስሐቅ ተሠይጠ ዮሴፍ እንዘ ወልደ ዐሠርቱ ወሰብዓቱ ዓመት። 
	ወአሜሃ ኮኖ ለያዕቆብ ምእት ወሰመንቱ ዓመትው ዕምድኅረ ተሠይጠ ዮሴፍ ሐይወ ይስሐቅ ዐሠርቱ ወክልኤተ ዓመ። 
	ወበዕሥራ ወክልኤቱ ዓመት እምዘ ተሠይጠ ዮሴፍ ወረደ ያዕቆብ ብሒረ ግብስ ወነበረ ዐሠርቱ ወሰብዓተ ዓመተ ወሞተ ወእምድኅረ ሞተ ያዕቆብ ሐይወ ዮሴፍ ሐምሳ ወሠለስተ ዓመተ። 
	እምአመ ተናገሮ እግዚአብሔር ለአብርሃም እስከ ወረደ ያዕቆብ ብሔረ ግብጽ ክልኤቱ ምእት ዐሠርቱ ወሐምቱ ዓመት። 
			እምአመ ወረዱ እስራኤል ውስተ ግብጽ እስከ ወጽኡ።፡
	ወእምአመ ወረዱ እስራኤል ውስተ ግብጽ እስከ ልደተ ሙሴ ምእት ወሠላሳ ወሐምስቱ ዓመት። 
	ወእምልደተ ሙሴ እስከ ወፅኡ እስራኤል እምግብጽ ሰማንያ ዓመት። 
	ኅድረቶሙሰ ለእስራኤል በምደር ግብጽ ክልኤቱ ምእት ዐሠርቱ ወሐምስቱ ዓመት።
	ወኵሉ ድምሩ አርባዕቱ ም እት ወሠላሳ ዓመት።
		ዘመነ ተጽሕፎ ፭ቱ ብሔረ ኦሪት።
	በካልእ ዓመ እምአመ ወፅኡ እስራኤል እምግብጽ ተስሕፉ ኦሪት ዘልደት ወዘፀአት። 
	ወበሠላሳ ወአሐዱ ዓመት ተጽሕፈ ኦሪት ዘሌዋውያን። 
	ወበሠላሳ ወሰመንቱ ዓመት ተጽሕፈት ኦሪት ዘኍልቍ።
	ወበአርባዓ ዓመት ተጽፈ ኦሪት ዘዳግም።
		ዘከመ ተጽሕፈ በበልሳነ ብሔሩ።
	ሐምስቱ ኦሪት ሙሴ ተጽሐፉ በልሳነ ዕብራይስጥ እስመ ልሳነ መልአክ ውእቱ ወቦቱ ይትናገሩ ኵሉ ቅድመ ይትፋለጡ በከመ ይቤ ኩፋሌ።
	ኦሪት ዘመሳፍንት ተጽሕፈ በልሳነ ከነናውያን።
	ኦሪት ዘሩት በልሳነ ሞዓብ።
	መጽሐፈ ኩፋሌ በልሳነ ዕብራይስጥ።
		ኁልቈ ምዕራፋት ዘ፰ቱ ብሔረ ኦሪት ወዘኩፋሌ።
ኦሪት ዘልደት………………………………………………...፶
ኦሪት ዘፀአት…………………………………………………፵
ኦሪት ዘሌዋውያን……………………………………………፳፯
ኦሪት ዘኁልቍ…………………………………………..….፴፮
ኦሪት ዘዳግም………………………………………………፴፬
ኦሪት ዘኢያሱ………………………………………………፳፬
ኦሪት ዘመሳፍንት……………………………………………፳፩
ኦሪት ዘሩት…………………………………………………፬
መጽሐፈ ኩፋሌ……………………………………………..፴፱
			መክሥተ አርእስት ዘሰመንቱ ብሔረ ኦሪት
				ወመጽሐፈ ኩፋሌ።
									ገጽ
ኦሪት ዘልደት……………………………………………………………….፩
ኦሪት ዘፀአት……………………………………………………………….፹፯
ኦሪት ዘሌዋውያን………………………………………………………….፻፶፯
ኦሪት ዘኍልቍ……………………………………………………………፪፻፱
ኦሪት ዘዳግም…………………………………………………………….፪፻፹፭
ኦሪት ዘኢያሱ……………………………………………………………፫፻፵፯
ኦሪት ዘመሳንፍት………………………………………………………..፫፻፺፩
ኦሪት ዘሩት……………………………………………………………..፬፻፴፭
መጽሐፈ ኩፋሌ…………………………………………………………፬፻፵፩
		አነሣሥቶ ላስጀመረን አስጀምሮ ላስፈጸመን
		ልዑል እግዚአብሔር ክብር ምስጋና ይግባው
				አሜን።
