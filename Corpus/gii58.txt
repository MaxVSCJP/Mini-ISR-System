

Enoch II




ክፍል ፶፰።

ወአኀዝኩ እበል ሣልሰ ምሳሌ በእንተ ጻድቃን 
ወበእንተ ኅሩያን። 
ብፁዓን አንትሙ ጻድቃን ወኅሩያን እስመ ስብሕ ክፍልክሙ። 
ወይከውኑ ጻድቃን በብርሃነ ፀሐይ ወኅሩያን በብርሃነ ሕይወት 
ዘለዓለም ወማኅለቅት አልቦቱ ለመዋዕለ ሕይወቶሙ ወለቅዱሳን 
ኍልቈ መዋዕል አልቦሙ። 
ወየኀሥሥዎ ለብርሃን ወይረክብ ጽድቀ በኀበ እግዚአ 
መናፍስት፤ ሰላም ለጻድቃን በኀበ እግዚአ ዓለም። 
ወእምድኅረዝ ይትበሀል ለቅዱሳን ከመ ይኅሥሡ በሰማይ 
ኅቡኣተ ጽድቅ ክፍለ ሃይማኖት እስመ ሠረቀ ከመ ፀሐይ 
ዲበ የብስ ወጽልመት ኀለፈ። 
ወብርሃን ዘኢይትኌለቍ ይከውን ወበኍልቈ መዋዕል ኢይበውኡ 
እስመ ቀዳሚ ተሐጕለ ጽልመት ወብርሃን ይጸንዕ በቅድመ 
እግዚአ መናፍስት ወብርሃነ ርትዕ ትጸንዕ ለዓለም በቅድመ 
እግዚአ መናፍስት።



