

Enoch II




ክፍል ፶፭።

ወእምድኅረዝ ነስሐ ርእሰ መዋዕል ወይቤ በከ 
አሕጐልክዎሙ ለኵሎሙ እለ ይነብሩ ዲበ የብስ። 
ወመሐለ በስሙ ዐቢይ ከመ እምይእዜ ኢይገብር ከመዝ 
ለኵሎሙ እለ ይነብሩ ዲበ የብስ ወትእምርተ እወዲ 
በሰማያት ወይከውን ማእከሌየ ወማእከሎሙ ሃይማኖተ 
እስከ ለዓለም መጠነ መዋዕለ ሰማይ ዲበ ምድር። 
ወእምዝ በትእዛዝየ ውእቱ ሶበ ፈቀድኩ ከመ አጽንዖሙ 
በእደ መላእክት በዕለተ ምንዳቤ ወሕማም ቅድመዝ መዓትየ 
ወመቅሠፍትየ የኀድር ላዕሌሆሙ መዓትየ ወመቅሠፍትየ ይቤ 
እግዚአብሔር እግዚአ መናፍስት። ነገሥት ኀያላን እለ 
ተኀድሩ ውስተ የብስ ሀለወክሙ ትርአይዎ ለኅሩየ ዚአየ 
ከመ ይነብር በመንበረ ስብሐትየ ወይኴንኖ ለአዛዝኤል ወለኵሎሙ 
ማኅበረ ዚአሁ ወለትዕይንተ ዚአሁ ኵሎሙ በስሙ ለእግዚአ 
መናፍስት።




