

Enoch I:21




ክፍል ፳፩።

ወኦድኩ እስከ መካን ኀበ አልቦ ዘይትገበር። 
ወርኢኩ በህየ ግብረ ግሩመ ኢሰማየ ልዑለ ወኢምድረ 
ሱርርተ አላ መካነ በድው ዘድልው ወግፉም። 
ወህየ ርኢኩ ፯ ከዋክብተ ሰማይ እሱራን በላዕሌሁ 
ኅብረ ከመ አድባር ዐበይት ወከመ ዘእሳት እንዘ ይነድዱ። 
ውእተ ጊዜ እቤ በእንተ አይ ኅጢአት ተአሥሩ 
ወበእንተ ምንት ዝየ ተገድፉ። 
ወይቤለኒ ኡርኤል ፩ እምነ መላእክት ቅዱሳን ዘምስሌየ 
ውእቱ ይመርሀኒ ወይቤ ሄኖክ በእንተ መኑ ትሴአል 
ወበእንተ መኑ ትጤይቅ ወትስእል ወትጽህቅ። 
እሉ ውእቶሙ እምነ ከዋክብት እለ ኀለፉ ትእዛዘ 
እግዚአብሔር ልዑል ወተአሥሩ በዝየ እስከ ይትፌጸም 
ትእልፊተ ዓለም ኍልቈ መዋዕለ ኃጢአቶሙ። 
ወእምህየ ሖርኩ ካልአ መካነ እምዝ ዘይጌርም ወርኢኩ 
ግብረ ግሩመ እሳት ዐቢይ በህየ ዘይነድድ ወያንበለብል 
ወመምተርት ቦቱ ወሰኑ እስከ ቀላይ ፍጹም አዕማደ 
እሳት ዐበይት ዘያወርድዎሙ ወኢአምጣኖ ወኢዕበዮ 
ኢክህልኩ ነጽሮ ወስእንኩ ነጽሮ ዐይኑ። 
ውእተ ጊዜ እቤ እፎ ግሩም ዝንቱ መካን ወሕማም ለነጽሮ። 
ውእተ ጊዜ አውሥአኒ ኡርኤል ፩ እመላእክት ቅዱሳን 
ዘምስሌየ ሀለወ አውሥአኒ ወይቤለኒ ሄኖክ ምንት ውእቱ 
ፍርሃትከ ከመዝ ወድንጋፄከ በእንተዝ ግሩም መካን ወቅድመ 
ገጹ ለዝ ሕማም። 
ወይቤለኒ ዝመካን ቤተ ሞቅሖሙ ለመላእክት ወበህየ 
ይትአኅዙ እስከ ለዓለም። 



