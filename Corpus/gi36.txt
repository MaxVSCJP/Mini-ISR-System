

Enoch I:36




ክፍል ፴፮።

ወእምህየ ሖርኩ መንገለ አዜብ በአጽናፈ ምድር ወበህየ 
ርኢኩ ፫ ኀዋኅወ ሰማይ ርኅዋተ ወይወፅእ እምህየ 
አዜብ ወጠል ወዝናም ወነፋስ። 
ወእምህየ ሖርኩ መንገለ ጽባሕ በአጽናፈ ሰማይ ወበህየ 
ርኢኩ ፫ ኀዋኅወ ሰማይ ርኅዋተ መንገለ ጽባሕ 
ወላዕሌሆሙ ኀዋኅው ንዑሳን። 
በበ ፩ እምእልኩ ኀዋኅው ንዑሳን የኀልፉ ከዋክብተ 
ሰማይ ወየሐውሩ ምዕራበ በፍኖት እንተ ተርእየት ሎሙ። 
ወሶበ ርኢኩ ባረኩ ወበኵሉ ጊዜ እባርኮ ለእግዚአ 
ስብሐት ዘገብረ ተአምራተ ዐቢያነ ወስቡሓነ ከመ ያርኢ 
ዕበየ ግብሩ ለመላእክቲሁ ወለነፍሳተ ሰብእ ከመ ይሰብሑ 
ግብሮ ወኵሉ ተግባሩ ከመ ይርአዩ ግብረ ኀይሉ ወይሰብሕዎ 
ለግብረ እደዊሁ ዐቢይ ወይባርክዎ እስከ ለዓለም።



