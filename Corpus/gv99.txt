

Enoch V




ክፍል ፺፱።

አሌ ሎሙ ለእለ ይገብሩ ርስዕናተ ወለነገረ ሐሰት ይሴብሑ 
ወያከብሩ ተሐጐልክሙ ወአልብክሙ ሕይወት ሠናይት። 
አሌ ለክሙ እለ ትዌልጥዎን ለነገራተ ርትዕ ወሥርዐተ 
እንተ ለዓለም የዐልዉ ወይሬስዩ ርእሶሙ ዘኢኮኑ ኃጥኣነ 
ዲበ ምድር ሀለዉ ይትከየዱ። 
በእማንቱ መዋዕል ተደለዉ ጻድቃን ከመ ትንሥኡ ጸሎታቲክሙ 
በተዝካር ወአንበርክምዎሙ ሰማዕተ በቅድመ መላእክት ከመ 
ያንብርዎ ለኀጢአተ ኃጥኣን በቅድመ ልዑል ለተዝካር። 
በእማንቱ መዋዕል ይትሀወኩ አሕዛብ ወይትነሥኡ አዝማደ አሕዛብ 
በዕለት እንተ ሐጕል። 
ወበእማንቱ መዋዕል እለ ይጼነሱ ይወጽኡ ወይመስጡ ደቂቆሙ 
ወይገድፍዎሙ ለደቂቆሙ ወእምኔሆሙ ይድኅፅ ውሉዶሙ ወእንዘ 
ይጠብዉ ይገድፍዎሙ ወኢይገብኡ ኀቤሆሙ ወኢይምሕርዎሙ 
ለፍቁራኒሆሙ። 
ካዕበ አነ እምሕል ለክሙ ለኃጥኣን እስመ ለዕለተ ደም 
ዘኢየኀድዕ ተደለወት ኀጢአት። 
ወይሰግዱ ለእብን ወእለ ይገልፉ ምስለ ዘወርቅ ወዘብሩር 
ወዘዕፅ ወዘልሕኵት ወእለ ይሰግዱ ለነፍሳት ርኩሳት 
ወአጋንንት ወለኵሉ ጣዖት ወበምሕራማት ወኵሉ ረድኤት 
ኢይትረከብ እምኔሆሙ። 
ወይትረስዑ በእንተ እበደ ልቦሙ ወይጼለላ አዕይንቲሆሙ 
በፍርሀተ ልቦሙ ወበርእየ አሕላሞሙ። 
ቦሙ ይረስዑ ወይፈርሁ እስመ ኵሎ ግብሮሙ በሐሰት ገብሩ 
ወሰገዱ ለእብን ወይትሐጐሉ በምዕር። 
ወበእማንቱ መዋዕል ብፁዓን ኵሎሙ እለ ይትሜጠዉ ነገረ 
ጥበብ ወየአምርዎ ወይገብርዎን ለፍናዋተ ልዑል ወየሐውሩ 
በፍኖተ ጽድቅ ወኢይረስዑ ምስለ እለ ይረስዑ እስመ 
እሙንቱ ይድኅኑ። 
አሌ ለክሙ እለ ትሰፍሕዋ ለእኪት ለቢጽክሙ እስመ በሲኦል 
ትትቀተሉ። 
አሌ ለክሙ እለ ትገብርዋ ለመሠረተ ኀጢአት ወጕሕሉት 
ወእለ ያመርሩ ዲበ ምድር እስመ ቦቱ ይትዌድኡ። 
አሌ ለክሙ እለ ትነድቁ አብያቲክሙ በጻማ ባዕድ ወኵሉ 
መንድቆሙ ግንፋል ወእብነ ኀጢአት እብለክሙ ከመ አልብክሙ 
ሰላም። 
አሌ ሎሙ ለእለ ይሜንኑ መሥፈርተ ወርስተ አበዊሆሙ 
እንተ ለዓለም ወያተልዉ ነፍሶሙ ድኅረ ጣዖት እስመ 
ኢይከውን ሎሙ ዕረፍት። 
አሌ ሎሙ ለእለ ይገብርዋ ለዐመፃ ወይረድእዋ ለግፍዕ 
ወይቀትሉ ቢጾሙ እስከ ዕለተ ኵነኔ ዐባይ። 
እስመ ያወድቅ ስብሐቲክሙ ወይወዲ እከየ ውስተ ልብክሙ 
ወያነሥእ መንፈሰ መዐቱ ከመ ያሕጕልክሙ ለኵልክሙ በሰይፍ፤ 
ወኵሎሙ ጻድቃን ወቅዱሳን ይዜከሩ ኀጢአተ ዚአክሙ።




