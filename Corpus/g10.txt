




Ascension of Isaiah





ክፍል ፲።
1። ወሶቤሃ ሰማዕኩ ቃላተ ወስብሐታተ ዘሰማዕኩ በሰማያት 
ዘስድስቱ ሰማይ እንዘ የዐርግ ወይሰማዕ ህየ
2። ወኵሎሙ ለዝኩ ለስቡሕ ዘኢክህልኩ ስብሓቶ ርኢየ ይትፌኖ
3። ወለሊየኒ እስምዕ ስብሓቶ ወእሬኢ፤
4። ወእግዚእ ወመልአከ መንፈስ ኵሎ ይስምዕ ወኵሎ ይሬኢ።
5። ወኵሉ ስብሓት ዘይትፌኖ እምስድስቱ ሰማያት አኮ ክመ ዘይሰማዕ አላ ያስተርኢ።
6። ወሰማዕክዎ ለመልአክ ዘይመርሐኒ ወይቤ ዝውእቱ ዘልዑል 
ፈድፋደ እምልዑላን በቅዱስ ዓለም ዘይነብር ወበቅዱሳን ያዐርፍ 
ዘሀሎ ይትበሀል እመንፈስ ቅዱስ በአፈ ጻድቃን አቡሁ ለእግዚእ።
7። ወሰማዕኩ ቃላተ ዘልዑል ፈድፋደ አቡሁ ለእግዚእየ እንዘ 
ይብሎ ለእግዚእየ ክርስቶስ ዘሀሎ ይትበሀል ኢየሱስ
8። ፃእ ወረድ ኵሎ ሰማያተ ወትወርድ ምጽናዐ ወዝኩ ዓለመ 
እስከ ኀበ መልአክ ዘውስተ ሲኦል ትወርድ ወባሕቱ እስከ ለሐጕል 
ኢተሐውር።
9። ወትትሜስል በከመ አምሳለ ኵሎሙ እለ ዘ ውስተ ኀምስቱ ሰማያት
10። ወበከመ ርእየቶሙ ለመላእክተ ምጽናዕ እንዘ ትትዓቀብ ትትሜስል 
ወለመላእክትኒ እለ ውስተ ሲኦል፤
11። ወኢያእምሩ ኵሎሙ መላእክት ዘዝኩ ዓለም ከመ አንተ እግዚእ 
ምስሌየ ዘስብዐቲሁ ሰማያት ወዘመላእክቲሆሙ፤
12። ወኢያእምሩ ከመ አንተ ምስሌየ ሶበ በቃለ ሰማያት 
ጸዋዕኩ ወለመላእክቲሆሙ ወለብርሃናቲሆሙ ሶበ አዕበይኩ 
ለሳድስ ስማይ ከመ ትኰንን ወትደምስስ ለመኵኣንንቱ ወለመላእክቱ 
ወለአማልክተ ዝኩ ዓለም ወለዓለም ዘእምኔሆሙ ይትመለክ
13። እስመ ክሕዱኒ ወይቤሉ ንሕነ ክመ ወዘእንበሌነ ወኢመኑሂ።
14። ወእምድኅረ እመላእክተ ሞት ተዐርግ ለመካንከ ወኢትትዌለጥ 
በበ ስማየ ሰማይ አላ በስብሓት ተዐርግ ወትነብር በየማንየ
15። ወአሜሃ ይስግዱ ለከ መኵኣንንት ወኃይላት ዘዝኩ ዓለም።
16። ዘንተ ሰማዕኩ ስብሐተ ዐቢየ እንዘ ይኤዝዝ ለእግዚእየ።
17። ወከመዝ ርኢኩ ሶበ ወፅአ እምሳብዕ ሰማይ እግዚእየ 
ውስተ ሳድስ ሰማይ።
18። ወመልአክ ዘወሰደኒ እምዝ ዓለም ምስሌየ ሀሎ ወይቤለኒ ለቡ 
ኢሳይያስ ወርኢ ከመ ይትረአይ ተወልጦቱ ለእግዚእ ወርደቱ።
19። ወርኢኩ ወሶበ ርእይዎ መላእክት ሶቤሃ ዘበ ሳድስ ሰማይ 
ሰብሕዎ ወወደስዎ እስመ ኢተወለጠ በከመ ርእየቶሙ ለመላእክት 
ዘህየ ወስብሕዎ ወአነሂ ሰባሕኩ ምስሌሆሙ።
20። ወርኢኩ ሶበ ወረደ ውስተ ኃምስ ሰማይ ወተመስለ 
ውስተ ኃምስ ሰማይ በከመ ርእየቶሙ ለመላእክት ዘህየ ወኢሰብሕዎ 
እስመ ርእየቱ ከመ ዚአሆሙ።
21። ወሶቤሃ ወረደ ውስተ ራብዕ ሰማይ ወተመስለ በከመ 
ርእየቶሙ ለመላእክት ዘህየ
22። ወሶበ ርእይዎ ኢሰብሕዎ ወኢወደስዎ እስመ ርእየቱ ከመ 
ርእየቶሙ።
23። ወዓዲ ርኢኩ ሶበ ወረደ ውስተ ሣልስ ሰማይ ወተመስለ 
በከመ ርእየቶሙ ለመላእክት ዘውስተ ሣልስ ሰማይ ።
24። ወማኅለፍተ እለ የዐቅቡ አንቀጸ ሰማይ ኀሠሡ ወእግዚእ 
ወሀቦሙ ከመ ኢይትአመር፤ ወሶበ ርእይዎ ኢስብሕዎ ወኢወደስዎ 
እስመ ርእየቱ ከመ ርእየቶሙ።
25። ወዓዲ ርኢኩ ሶበ ወረደ ውስተ ዳግም ሰማይ ወዓዲ 
ወሀበ በህየኒ ማኅለፍተ እስመ እለ የዐቅቡ አናቅጸ 
የኀሥሡ ወእግዚእ ይሁብ።
26። ወርኢኩ ሶበ ተመስለ በከመ ርእየቶሙ ለመላእክት 
ለዘ በዳግም ሰማይ ወርእይዎ ወኢሰብሕዎ እስመ ርእየቱ 
በከመ ርእየቶሙ።
27። ወዓዲ ርኢክዎ ሶበ ወረደ ውስተ ቀዳማዊ ሰማይ ወበህየኒ 
ወሀበ ማኅለፍተ ለእለ የዐቅቡ አናቅጸ ወተመስለ በከመ 
ርእየቶሙ ለመላእክት እለ በፀጋመ ዝኩ መንበር ወኢስብሕዎ 
ወኢወደስዎ እስመ ርእየቱ በከመ ርእየቶሙ።
28። ወኪያየሰ አልቦ ዘተስእለኒ በእንተ መልአክ ዘይመርሐኒ።
29። ወዓዲ ወረደ ውስተ መጽናዕ ኀበ መኰንነዝ ዓለም ይነብር 
ወወሀበ ማኅለፍተ ለእለ በፀጋም ወርእየቱ ከመ ዚአሆሙ 
ወኢስብሕዎ በህየ አላ በደንጽ ሀለዉ አሐዱ ለአሐዱ ወይትቃተሉ 
እስመ ህየ ህሎ ኃይለ እኩይ ወደንጽ ዘበ ኅዳጥ።
30። ወርኢኩ ሶበ ወረደ ወተመስለ ለመላእክተ አየር ወውእቱ 
ሀሎ ከመ አሐዱ እምውስቴቶሙ።
31። ወኢወሀበ ማኅለፍተ እስመ አሐዱ ለአሐዱ የሀይድ ወይገፍዕ።


